<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Nový epochální výlet pana Broučka tentokrát do 15. století</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Svatopluk Čech: Nový epochální výlet pana Broučka tentokrát do 15. století">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Nový epochální výlet pana Broučka tentokrát do 15. století">
    <meta property="og:title" content="Nový epochální výlet pana Broučka tentokrát do 15. století">
    <meta property="og:type" content="book">
    <meta property="og:book:author" content="Svatopluk Čech">
    <meta property="twitter:title" content="Svatopluk Čech: Nový epochální výlet pana Broučka tentokrát do 15. století">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./section0006.html">
    <link rel="next" href="./section0008.html">
    <meta name="nb-order" content="8">
    <link rel="self" href="section0007.html">
    <meta name="nb-identifier" content="cech-novy-epochalni-vylet-pana-broucka-tentokrat-do-15-stoleti-47db838">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4222" data-nb-chars="25571">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <h2 id="v" class="chunk" data-nb-ref-number="2" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">V.</span></h2>
          <p class="chunk" data-nb-ref-number="3" data-nb-words="11" data-nb-chars="68"><span class="idea" data-nb-ref-number="2" id="idea2" data-nb-words="11" data-nb-chars="68">„Což tuto činíš? Kto jsi?“ zaznělo ostře nad zoufalým panem domácím.</span></p>
          <p class="chunk" data-nb-ref-number="4" data-nb-words="95" data-nb-chars="630"><span class="idea" data-nb-ref-number="3" id="idea3" data-nb-words="95" data-nb-chars="630">Brouček zdvihl tupě oči a&nbsp;bezděky vstal. Spatřilť před sebou vysokého, statného muže pěkné, dlouhým vousem obrostlé tváře, v&nbsp;oděvu skutečně malebném. Měl čepici zvláštního tvaru, dlouhý modrý plášť s&nbsp;červenou podšívkou, vpředu rozhalený, takže bylo pod ním viděti přiléhavý černý kabátec, ozdobený uprostřed na&nbsp;prsou vyšitým červeným kalichem, níže cosi jako krátkou, ke&nbsp;kolenům splývající sukni, bílou, dole obroubenou úzkým lemem z&nbsp;černé kožešiny, šikmo kolem boků kovaný stříbrný pás, s&nbsp;kabelou, zavěšenou po&nbsp;pravé, a&nbsp;s&nbsp;dlouhým mečem po&nbsp;levé straně, konečně úzké zelené nohavice a&nbsp;nízké červené boty, vybíhající v&nbsp;ostré špičky.</span></p>
          <p class="chunk" data-nb-ref-number="5" data-nb-words="17" data-nb-chars="103"><span class="idea" data-nb-ref-number="4" id="idea4" data-nb-words="17" data-nb-chars="103">„Prosím vás, řekněte mi, máme teď opravdu rok čtrnáct set dvacet?“ otázal se&nbsp;pan domácí místo odpovědi.</span></p>
          <p class="chunk" data-nb-ref-number="6" data-nb-words="22" data-nb-chars="119"><span class="idea" data-nb-ref-number="5" id="idea5" data-nb-words="22" data-nb-chars="119">„I ovšemť,“ potvrdil muž, ohlédnuv se&nbsp;udiveně napravo i&nbsp;nalevo. „Ale koho sě&nbsp;tážeš kromě mne, jsa tu&nbsp;se&nbsp;mnú sám druhý?“</span></p>
          <p class="chunk" data-nb-ref-number="7" data-nb-words="43" data-nb-chars="264"><span class="idea" data-nb-ref-number="6" id="idea6" data-nb-words="43" data-nb-chars="264">Panu Broučkovi nyní zasvitlo, proč se&nbsp;také člověk s&nbsp;lucernou při jeho oslovení na&nbsp;všechny strany ohlížel. Jest patrné, že&nbsp;ti&nbsp;nevzdělaní staří Čechové nemají o&nbsp;zdvořilém vykání ani potuchy. Neboť že&nbsp;se&nbsp;dostal skutečně mezi staré Čechy, o&nbsp;tom nemohl již pochybovati.</span></p>
          <p class="chunk" data-nb-ref-number="8" data-nb-words="37" data-nb-chars="252"><span class="idea" data-nb-ref-number="7" id="idea7" data-nb-words="37" data-nb-chars="252">(Doufám, že&nbsp;jsem svou staročeštinou neznalce již dosti oslnil, znalce pak dosyta pozlobil, a&nbsp;že&nbsp;mi&nbsp;proto čtenářové dovolí, abych ostatní řeči svých Staročechů podal prostou novočeštinou, leda tu&nbsp;a&nbsp;tam některým starožitným slovem neb obratem kořeněnou.)</span></p>
          <p class="chunk" data-nb-ref-number="9" data-nb-words="20" data-nb-chars="111"><span class="idea" data-nb-ref-number="8" id="idea8" data-nb-words="20" data-nb-chars="111">„A povězte – pověz mi&nbsp;ještě,“ ptal se&nbsp;dále zoufalý pan Brouček, „jsi opravdu, čím se&nbsp;zdáš, nejsi pouhý přelud?“</span></p>
          <p class="chunk" data-nb-ref-number="10" data-nb-words="26" data-nb-chars="138"><span class="idea" data-nb-ref-number="9" id="idea9" data-nb-words="26" data-nb-chars="138">„Přelud? Nevím, co&nbsp;tím chceš říci. Jsem Jan řečený Domšík a&nbsp;říkají mi&nbsp;Janek od&nbsp;Zvonu, toť od&nbsp;mého domu tuto, na&nbsp;němž vidíš vytesaný zvon.“</span></p>
          <p class="chunk" data-nb-ref-number="11" data-nb-words="42" data-nb-chars="243"><span class="idea" data-nb-ref-number="10" id="idea10" data-nb-words="42" data-nb-chars="243">Pan Brouček si&nbsp;pomyslil, že&nbsp;se&nbsp;pramálo hodí pro domácího pána obláčet se&nbsp;po&nbsp;rytířsku a&nbsp;nosit po&nbsp;boku takový sáhodlouhý rožeň; ale útěchou mu&nbsp;bylo, že&nbsp;se&nbsp;tedy setkal alespoň s&nbsp;pořádným člověkem, s&nbsp;kolegou, a&nbsp;ne&nbsp;s&nbsp;ledajakou nájemnickou chamradí.</span></p>
          <p class="chunk" data-nb-ref-number="12" data-nb-words="9" data-nb-chars="59"><span class="idea" data-nb-ref-number="11" id="idea11" data-nb-words="9" data-nb-chars="59">Zato prohlížel si&nbsp;ho&nbsp;staročeský domácí s&nbsp;patrnou nedůvěrou.</span></p>
          <p class="chunk" data-nb-ref-number="13" data-nb-words="17" data-nb-chars="107"><span class="idea" data-nb-ref-number="12" id="idea12" data-nb-words="17" data-nb-chars="107">„Ale kdožpak jsi ty?“ pokračoval ostře. „Jistě cizozemec jakýs – a&nbsp;snad –“ Oči Domšíkovy zableskly hrozivě.</span></p>
          <p class="chunk" data-nb-ref-number="14" data-nb-words="13" data-nb-chars="74"><span class="idea" data-nb-ref-number="13" id="idea13" data-nb-words="13" data-nb-chars="74">„E, žádný cizozemec!“ ohradil se&nbsp;pan Brouček. „Jsem Čech a&nbsp;Pražan k&nbsp;tomu.“</span></p>
          <p class="chunk" data-nb-ref-number="15" data-nb-words="19" data-nb-chars="116"><span class="idea" data-nb-ref-number="14" id="idea14" data-nb-words="19" data-nb-chars="116">„Lžeš. Vždyť mluvíš česky, až&nbsp;ohavno poslouchati, a&nbsp;takové šeredné pladry a&nbsp;hadry by&nbsp;nevzal na&nbsp;sebe poctivý Pražan.“</span></p>
          <p class="chunk" data-nb-ref-number="16" data-nb-words="89" data-nb-chars="567"><span class="idea" data-nb-ref-number="15" id="idea15" data-nb-words="89" data-nb-chars="567">Pan Brouček stěží spolknul nevoli nad tím, že&nbsp;člověk s&nbsp;takovým strakatým masopustním oblekem, za&nbsp;který by&nbsp;se&nbsp;každý vzdělanec devatenáctého století styděl, smí tak pohrdlivě mluviti o&nbsp;jeho solidním, moderním šatě. Ale uznal, že&nbsp;musí především vyvrátit podezření staročeského kolegy, který ho&nbsp;snad také pokládá za&nbsp;špehouna. Co&nbsp;má&nbsp;říci? Kdyby řekl pravdu, odkud přichází, spatřoval by&nbsp;v&nbsp;tom onen buď nejapný šprým nebo tlachání blázna, kterého by&nbsp;dal zavřití do&nbsp;blázince, – a&nbsp;pan Brouček slýchal o&nbsp;bývalých blázincích hrozné věci. Konečně napadla mu&nbsp;jakás takás výmluva.</span></p>
          <p class="chunk" data-nb-ref-number="17" data-nb-words="20" data-nb-chars="111"><span class="idea" data-nb-ref-number="16" id="idea16" data-nb-words="20" data-nb-chars="111">„Víte – víš, milý příteli,“ začal nejistým hlasem, „nebyl jsem dlouho v&nbsp;Čechách – potloukal jsem se&nbsp;po&nbsp;světě –“</span></p>
          <p class="chunk" data-nb-ref-number="18" data-nb-words="9" data-nb-chars="47"><span class="idea" data-nb-ref-number="17" id="idea17" data-nb-words="9" data-nb-chars="47">„Toť jistě dávno tomu, co&nbsp;jsi odešel z&nbsp;domova?“</span></p>
          <p class="chunk" data-nb-ref-number="19" data-nb-words="14" data-nb-chars="67"><span class="idea" data-nb-ref-number="18" id="idea18" data-nb-words="14" data-nb-chars="67">„I ba&nbsp;dávno,“ lhal pan Brouček dále. „Byl – jsem ještě malý hoch –“</span></p>
          <p class="chunk" data-nb-ref-number="20" data-nb-words="5" data-nb-chars="20"><span class="idea" data-nb-ref-number="19" id="idea19" data-nb-words="5" data-nb-chars="20">„A jak se&nbsp;to&nbsp;stalo?“</span></p>
          <p class="chunk" data-nb-ref-number="21" data-nb-words="17" data-nb-chars="85"><span class="idea" data-nb-ref-number="20" id="idea20" data-nb-words="17" data-nb-chars="85">„Jak? Jak? Hm&nbsp;– hm&nbsp;– Jak se&nbsp;to&nbsp;stává: komedianti – komedianti mne ukradli a&nbsp;odnesli.“</span></p>
          <p class="chunk" data-nb-ref-number="22" data-nb-words="23" data-nb-chars="127"><span class="idea" data-nb-ref-number="21" id="idea21" data-nb-words="23" data-nb-chars="127">Pan domácí zapýřil se&nbsp;až&nbsp;do&nbsp;temna při té&nbsp;snižující lži, ke&nbsp;které se&nbsp;v&nbsp;okamžitém nedostatku onačejší výmluvy ve&nbsp;své tísni utekl.</span></p>
          <p class="chunk" data-nb-ref-number="23" data-nb-words="19" data-nb-chars="104"><span class="idea" data-nb-ref-number="22" id="idea22" data-nb-words="19" data-nb-chars="104">„Světoběžníci že&nbsp;tě&nbsp;unesli? A&nbsp;byl jsi stále v&nbsp;cizině? Proč se&nbsp;vracíš nyní?“ zkoumal dále Janek od&nbsp;Zvonu.</span></p>
          <p class="chunk" data-nb-ref-number="24" data-nb-words="20" data-nb-chars="109"><span class="idea" data-nb-ref-number="23" id="idea23" data-nb-words="20" data-nb-chars="109">„Proč? Inu, toť víš – zastesklo se&nbsp;mi&nbsp;na&nbsp;stará kolena – vždyť znáš staré přísloví: Všude dobře, doma nejlíp.“</span></p>
          <p class="chunk" data-nb-ref-number="25" data-nb-words="19" data-nb-chars="116"><span class="idea" data-nb-ref-number="24" id="idea24" data-nb-words="19" data-nb-chars="116">„A mluvíš pravdu?“ zvolal Domšík, hledě mu&nbsp;pronikavě do&nbsp;očí. „Jsi tedy pravý Čech? Nejsi pytač z&nbsp;vojska Zikmundova?“</span></p>
        </section>
        <section>
          <p class="chunk" data-nb-ref-number="26" data-nb-words="20" data-nb-chars="116"><span class="idea" data-nb-ref-number="25" id="idea25" data-nb-words="20" data-nb-chars="116">Místo odpovědi zdvihl pan Brouček slavně tři prsty k&nbsp;nebesům. Vždyť na&nbsp;ty&nbsp;dvě věci mohl přísahati s&nbsp;čistým svědomím.</span></p>
          <p class="chunk" data-nb-ref-number="27" data-nb-words="11" data-nb-chars="70"><span class="idea" data-nb-ref-number="26" id="idea26" data-nb-words="11" data-nb-chars="70">Staročech byl patrně přesvědčen a&nbsp;ptal se&nbsp;vlídněji: „Jak se&nbsp;jmenuješ?“</span></p>
          <p class="chunk" data-nb-ref-number="28" data-nb-words="2" data-nb-chars="16"><span class="idea" data-nb-ref-number="27" id="idea27" data-nb-words="2" data-nb-chars="16">„Matěj Brouček.“</span></p>
          <p class="chunk" data-nb-ref-number="29" data-nb-words="17" data-nb-chars="99"><span class="idea" data-nb-ref-number="28" id="idea28" data-nb-words="17" data-nb-chars="99">„Brúček? Jistě přezdívka, kterou ti&nbsp;dali oni tuláci. Nevíš-li, jak se&nbsp;nazýval tvůj otec a&nbsp;čím byl?“</span></p>
          <p class="chunk" data-nb-ref-number="30" data-nb-words="33" data-nb-chars="218"><span class="idea" data-nb-ref-number="29" id="idea29" data-nb-words="33" data-nb-chars="218">Pan Brouček musel s&nbsp;lítostí zapříti svého otce a&nbsp;na&nbsp;svém poctivém, váženém příjmení nechati hanu komediantské přezdívky, aby snad Jankovi nenapadlo pátrati po&nbsp;jeho příbuzných, z&nbsp;čehož by&nbsp;mohly nastati všelijaké zmatky.</span></p>
          <p class="chunk" data-nb-ref-number="31" data-nb-words="10" data-nb-chars="59"><span class="idea" data-nb-ref-number="30" id="idea30" data-nb-words="10" data-nb-chars="59">„A přišel jsi teprve nyní do&nbsp;města?“ vyzvídal ještě Domšík.</span></p>
          <p class="chunk" data-nb-ref-number="32" data-nb-words="5" data-nb-chars="25"><span class="idea" data-nb-ref-number="31" id="idea31" data-nb-words="5" data-nb-chars="25">„Ano, či&nbsp;vlastně včera –“</span></p>
          <p class="chunk" data-nb-ref-number="33" data-nb-words="21" data-nb-chars="121"><span class="idea" data-nb-ref-number="32" id="idea32" data-nb-words="21" data-nb-chars="121">„Zajisté pozdě večer? Neb za&nbsp;světla neprošel bys v&nbsp;tomto oděvu do&nbsp;města. A&nbsp;jistě vešel jsi branou Koňskou nebo Svinskou?“</span></p>
          <p class="chunk" data-nb-ref-number="34" data-nb-words="28" data-nb-chars="186"><span class="idea" data-nb-ref-number="33" id="idea33" data-nb-words="28" data-nb-chars="186">Pan domácí vzhlédl na&nbsp;tazatele, nechce-li ho&nbsp;snad urážeti, ale Janek od&nbsp;Zvonu vysvětloval vážně, že&nbsp;jsou obě jmenované brány nejméně střeženy, poněvadž na&nbsp;polední straně neleží nepřítel.</span></p>
          <p class="chunk" data-nb-ref-number="35" data-nb-words="21" data-nb-chars="129"><span class="idea" data-nb-ref-number="34" id="idea34" data-nb-words="21" data-nb-chars="129">Brouček uznal v&nbsp;duchu blahodárnost našich nynějších komisí pro pojmenování ulic a&nbsp;pak zavrtala se&nbsp;mu&nbsp;do&nbsp;hlavy zmínka o&nbsp;nepříteli.</span></p>
          <p class="chunk" data-nb-ref-number="36" data-nb-words="14" data-nb-chars="80"><span class="idea" data-nb-ref-number="35" id="idea35" data-nb-words="14" data-nb-chars="80">„Na té&nbsp;straně že&nbsp;neleží nepřítel?“ pravil. „Ty můj bože, což je&nbsp;Praha obležena?“</span></p>
          <p class="chunk" data-nb-ref-number="37" data-nb-words="33" data-nb-chars="206"><span class="idea" data-nb-ref-number="36" id="idea36" data-nb-words="33" data-nb-chars="206">„Jakže? Možno-li, že&nbsp;nevíš o&nbsp;nesmírném vojsku křižáckém, sebraném ze&nbsp;všech národů a&nbsp;pronárodů světa, s&nbsp;nímž Zikmund již dvě neděle leží před Prahou na&nbsp;straně půlnoční, od&nbsp;hradu pražského až&nbsp;k&nbsp;Holíšovicům?!“</span></p>
          <p class="chunk" data-nb-ref-number="38" data-nb-words="62" data-nb-chars="366"><span class="idea" data-nb-ref-number="37" id="idea37" data-nb-words="62" data-nb-chars="366">Nyní teprve porozuměl pan Brouček obvinění z&nbsp;vyzvědačství a&nbsp;žaloval v&nbsp;duchu s&nbsp;těžkým povzdechem: „Tak! To&nbsp;ještě scházelo! Není dost na&nbsp;tom, že&nbsp;mě&nbsp;rarach zanesl do&nbsp;starodávné Prahy: ještě se&nbsp;to&nbsp;muselo státi zrovna v&nbsp;době, kdy ji&nbsp;obléhá ten zlořečený Zikmund. Teď tu&nbsp;ke&nbsp;všemu zažiju bombardování a&nbsp;budu snad rád, najím-li se&nbsp;koňského masa, ne-li něčeho ještě horšího!“</span></p>
          <p class="chunk" data-nb-ref-number="39" data-nb-words="40" data-nb-chars="249"><span class="idea" data-nb-ref-number="38" id="idea38" data-nb-words="40" data-nb-chars="249">Domšík zatím vysvětloval dále: „Nezavíráme sice bran, ale střežíme je&nbsp;pilně a&nbsp;v&nbsp;městě máme pozor na&nbsp;všechny lidi podezřelé, které zvláštní zřízenci k&nbsp;tomu ustanovení přísně zkoumají a&nbsp;ven vyváděti dávají. Těm bys za&nbsp;světla neušel. Kde jsi hospodou?“</span></p>
          <p class="chunk" data-nb-ref-number="40" data-nb-words="7" data-nb-chars="43"><span class="idea" data-nb-ref-number="39" id="idea39" data-nb-words="7" data-nb-chars="43">„Nikde. Bloudil jsem celou noc po&nbsp;ulicích.“</span></p>
          <p class="chunk" data-nb-ref-number="41" data-nb-words="6" data-nb-chars="36"><span class="idea" data-nb-ref-number="40" id="idea40" data-nb-words="6" data-nb-chars="36">„A nepotkal jsi rychtáře s&nbsp;konšely?“</span></p>
          <p class="chunk" data-nb-ref-number="42" data-nb-words="4" data-nb-chars="32"><span class="idea" data-nb-ref-number="41" id="idea41" data-nb-words="4" data-nb-chars="32">„Jakého rychtáře? Jaké konšely?“</span></p>
          <p class="chunk" data-nb-ref-number="43" data-nb-words="4" data-nb-chars="19"><span class="idea" data-nb-ref-number="42" id="idea42" data-nb-words="4" data-nb-chars="19">„Chodí s&nbsp;hůlkami –“</span></p>
          <p class="chunk" data-nb-ref-number="44" data-nb-words="29" data-nb-chars="202"><span class="idea" data-nb-ref-number="43" id="idea43" data-nb-words="29" data-nb-chars="202">Janek od&nbsp;Zvonu řekl vlastně po&nbsp;staročesku „s holkami“, z&nbsp;čehož povstalo malé nedorozumění, až&nbsp;pak důraznějším prodloužením „s holkami“ a&nbsp;přidanou proměnou „s huolkami“ mravné udivení Broučkovo zažehnal.</span></p>
          <p class="chunk" data-nb-ref-number="45" data-nb-words="129" data-nb-chars="764"><span class="idea" data-nb-ref-number="44" id="idea44" data-nb-words="129" data-nb-chars="764">„S hůlkami postříbřenými, které jsou znamením jejich úřadu. Věz, že&nbsp;máme od&nbsp;stara zákon: když u&nbsp;večer vyzvoní v&nbsp;rychtářův zvonec, tehdy nemá nikdo jíti bez světla ulicemi, nechce-li být jat a&nbsp;trestán rychtářem neb podrychtářím, který v&nbsp;noci se&nbsp;svými biřici chodí po&nbsp;městě. V&nbsp;čas potřeby provází ho&nbsp;také několik konšelů neb i&nbsp;sousedů přísežných. I&nbsp;nyní konají se&nbsp;pilně tyto noční hlídky, ač&nbsp;mimo to&nbsp;má&nbsp;dozor nad městem dvanácte hejtmanů, osm volených od&nbsp;nás Pražanů, čtyři pak od&nbsp;táborův a&nbsp;ostatních přespolních, kteřížto hejtmané řídí vojenské věci a&nbsp;pečují zejména o&nbsp;střežení bran a&nbsp;zdí městských. Jest věru zázrak, že&nbsp;jsi se&nbsp;v&nbsp;tomto podezřelém obleku nejen do&nbsp;města dostal, ale i&nbsp;celou noc chůzí po&nbsp;ulicích stráviti mohl, na&nbsp;žádnou ponůcku nebo stráž nenaraziv.“</span></p>
          <p class="chunk" data-nb-ref-number="46" data-nb-words="25" data-nb-chars="158"><span class="idea" data-nb-ref-number="45" id="idea45" data-nb-words="25" data-nb-chars="158">Nyní poznal zase pan Brouček, proč noční chodec nesl lucernu a&nbsp;proč ihned tasil zbraň; tušilť zajisté v&nbsp;panu domácím, jdoucím beze světla, nějakého zákeřníka.</span></p>
          <p class="chunk" data-nb-ref-number="47" data-nb-words="102" data-nb-chars="554"><span class="idea" data-nb-ref-number="46" id="idea46" data-nb-words="102" data-nb-chars="554">„Jsou to&nbsp;krásné poměry v&nbsp;té&nbsp;staré Praze!“ – pomyslil sobě náš hrdina. – „Sotva jsem do&nbsp;ní&nbsp;mrknul okem, a&nbsp;již začínám litovat každého slova, které jsem kdy řekl proti naší správě obecní. Ó&nbsp;zlatá Praho devatenáctého století! Když si&nbsp;pomyslím, že&nbsp;bych se&nbsp;měl po&nbsp;každé ke&nbsp;Kohoutovi nebo na&nbsp;Hradčany vlíkat s&nbsp;lucernou a&nbsp;potom každému na&nbsp;sebe svítit, odkud jdu a&nbsp;kdy se&nbsp;vracím domů! A&nbsp;kdybych ji&nbsp;někde ztratil, vyspal bych se&nbsp;v&nbsp;base! A&nbsp;pěkně by&nbsp;vypadaly naše živé ulice za&nbsp;tmy, až&nbsp;by&nbsp;se&nbsp;v&nbsp;nich kmitaly a&nbsp;třepetaly roje takových svatojanských mušek a&nbsp;bludiček!“</span></p>
          <p class="chunk" data-nb-ref-number="48" data-nb-words="14" data-nb-chars="93"><span class="idea" data-nb-ref-number="47" id="idea47" data-nb-words="14" data-nb-chars="93">„A proč jsi nehledal noclehu v&nbsp;některé hospodě? Nemáš-li peněz?“ otázal se&nbsp;staročeský měšťan.</span></p>
          <p class="chunk" data-nb-ref-number="49" data-nb-words="173" data-nb-chars="1039"><span class="idea" data-nb-ref-number="48" id="idea48" data-nb-words="173" data-nb-chars="1039">Brouček hned neodpověděl. Dotaz uvedl mu&nbsp;na&nbsp;mysl nový svízel. Měl sice v&nbsp;tobolce něco peněz, ale pořídí tu&nbsp;s&nbsp;nimi asi stejně jako na&nbsp;měsíci. Husité nebudou chtít bezpochyby také rozuměti ani němčině, ani maďarštině. A&nbsp;tu&nbsp;mu&nbsp;napadl zase poklad nedávno nalezený. Ach, bože, v&nbsp;divokém běhu od&nbsp;brány zapomněl docela na&nbsp;kontrolu ulic a&nbsp;kdož ví, najde-li branku s&nbsp;ptáky v&nbsp;té&nbsp;bohopusté míchanici a&nbsp;strakatině středověkých domů. A&nbsp;kdyby ji&nbsp;našel, kdož ví, dostane-li se&nbsp;po&nbsp;druhé k&nbsp;pokladu, jenž patrně není opuštěný a&nbsp;zapomenutý, nýbrž patří buď ještě králi Václavovi, který snad dosud žije, nebo jinému středověkému boháči, který ho&nbsp;tam ukryl v&nbsp;tom bouřlivém husitském čase. A&nbsp;konečně, co&nbsp;by&nbsp;mu&nbsp;bylo platno bohatství v&nbsp;obleženém městě, z&nbsp;kterého bude třeba rád, dostane-li se&nbsp;s&nbsp;holým životem. Ach, s&nbsp;radostí by&nbsp;obětoval všechny ty&nbsp;klenoty, aby se&nbsp;z&nbsp;divokého středověku dostal nazpět do&nbsp;spořádané, vzdělané Prahy moderní! Poklad krále Václava byl tedy pouhým luzným snem, který mu&nbsp;zazářil na&nbsp;okamžik jen proto, aby tím bolestnější bylo procitnutí.</span></p>
          <p class="chunk" data-nb-ref-number="50" data-nb-words="24" data-nb-chars="165"><span class="idea" data-nb-ref-number="49" id="idea49" data-nb-words="24" data-nb-chars="165">Skutečná žalost zachvívala hlasem pana domácího, když konečně odpověděl: „Mám sice nějaký pakatel, ale to&nbsp;jsou peníze, které zde neudám. Jsem žebrák, hotový žebrák.“</span></p>
          <p class="chunk" data-nb-ref-number="51" data-nb-words="27" data-nb-chars="166"><span class="idea" data-nb-ref-number="50" id="idea50" data-nb-words="27" data-nb-chars="166">„Proto tedy tvé zoufalé konání před chvílí, když jsem tě&nbsp;pozoroval oknem svého domu?“ pravil Domšík útrpně. „Utěš se, milý. Všakť bude lépe. Prozatím buď mým hostem.“</span></p>
          <p class="chunk" data-nb-ref-number="52" data-nb-words="19" data-nb-chars="126"><span class="idea" data-nb-ref-number="51" id="idea51" data-nb-words="19" data-nb-chars="126">Pojednou se&nbsp;však zarazil, jako by&nbsp;si&nbsp;připomínal důležitou věc, a&nbsp;zvolal opět přísněji: „Ale poslouchej, Matěji, jsi podobojí?“</span></p>
          <p class="chunk" data-nb-ref-number="53" data-nb-words="10" data-nb-chars="70"><span class="idea" data-nb-ref-number="52" id="idea52" data-nb-words="10" data-nb-chars="70">„Pod obojí?“ opakoval pan Brouček s&nbsp;podivením, nechápaje smysl otázky.</span></p>
          <p class="chunk" data-nb-ref-number="54" data-nb-words="22" data-nb-chars="142"><span class="idea" data-nb-ref-number="53" id="idea53" data-nb-words="22" data-nb-chars="142">„Přijímáš pod obojí způsobou?“ doplnil Janek od&nbsp;Zvonu. „Pod obojí způsobou?“ opakoval znovu pan domácí a&nbsp;mnul si&nbsp;čelo; nechápalť dosud ničeho.</span></p>
          <p class="chunk" data-nb-ref-number="55" data-nb-words="12" data-nb-chars="90">&nbsp;
            <span class="idea" data-nb-ref-number="54" id="idea54" data-nb-words="12" data-nb-chars="90">„Nerozumíš-li?“ zvolal onen již netrpělivě. „Tážu se, přijímáš-li také pod způsobou vína?“</span>
          </p>
          <p class="chunk" data-nb-ref-number="56" data-nb-words="76" data-nb-chars="455"><span class="idea" data-nb-ref-number="55" id="idea55" data-nb-words="76" data-nb-chars="455">„Ach, tak!“ oddechl si&nbsp;s&nbsp;úsměvem pan Brouček, domnívaje se, že&nbsp;konečně chápe a&nbsp;že&nbsp;dotaz Jankův souvisí s&nbsp;pohostinstvím dříve nabídnutým. V&nbsp;duchu si&nbsp;řekl, že&nbsp;je&nbsp;staročeská řeč náramně šroubovaná; jakých tu&nbsp;oklik místo krátké otázky: Piješ-li víno? Ale nahlas odpověděl vesele: „I toť se&nbsp;rozumí, že&nbsp;jsem pod obojí. Pod obojí, haha – dosti dobrý nápad! Bodejť bych nepil také víno, příteli; ale mám-li říci pravdu, dobrá chmelovina je&nbsp;mi&nbsp;přece nade všechno.“</span></p>
          <p class="chunk" data-nb-ref-number="57" data-nb-words="18" data-nb-chars="122"><span class="idea" data-nb-ref-number="56" id="idea56" data-nb-words="18" data-nb-chars="122">Domšík couvl skoro leknutím a&nbsp;napřáhl proti němu ruku: „Ustaň, rouhavý jazyku! Chceš-li smích pobíjeti svatou věrou naší?“</span></p>
          <p class="chunk" data-nb-ref-number="58" data-nb-words="57" data-nb-chars="356"><span class="idea" data-nb-ref-number="57" id="idea57" data-nb-words="57" data-nb-chars="356">Ale vtom se&nbsp;rozpomenul a&nbsp;pokračoval mírněji: „Ovšem, pravil jsi, žes od&nbsp;mala přebýval v&nbsp;cizích zemích; možná proto, že&nbsp;nevíš o&nbsp;pravdě boží mistrem Janem Husí, Jeronýmem, Jakoubkem ze&nbsp;Stříbra a&nbsp;jinými mistry nám hlásané. Ale jistě slyšel jsi, kterak oba svatí mučedníci naši ukrutně jsou upáleni v&nbsp;Kostnici od&nbsp;papeže, biskupů a&nbsp;jiných kněží Antikristových.“</span></p>
          <p class="chunk" data-nb-ref-number="59" data-nb-words="33" data-nb-chars="176"><span class="idea" data-nb-ref-number="58" id="idea58" data-nb-words="33" data-nb-chars="176">„O tom jsem, pravda, něco slyšel a&nbsp;četl. Ale proč vlastně Husa upálili, to&nbsp;dobře nevím. Tuším, že&nbsp;si&nbsp;rozlil ocet s&nbsp;pány pátery. Vyskočil povídal jednou, že&nbsp;prý Hus byl kacíř –“</span></p>
          <p class="chunk" data-nb-ref-number="60" data-nb-words="75" data-nb-chars="474"><span class="idea" data-nb-ref-number="59" id="idea59" data-nb-words="75" data-nb-chars="474">„Hus – kacíř?“ rozkřikl se&nbsp;Domšík, zajiskřiv divoce očima a&nbsp;chopiv rukojeť svého meče. „Hus, který nám kázal pravé slovo boží, který chtěl očistiti církev od&nbsp;všelikých bludův i&nbsp;mrzkých nálezkův lidských a&nbsp;ji&nbsp;navrátiti k&nbsp;apoštolské ryzosti prvotní, Hus, který káral pýchu, lakomství a&nbsp;nemravnost zlých kněží, až&nbsp;zuřivou jejich mstivostí křivě jest odsouzen a&nbsp;smrtí ohavnou usmrcen na&nbsp;věčnou potupu země naší a&nbsp;jména českého – Hus že&nbsp;jest kacíř, pravíš, rouhači nešlechetný?!“</span></p>
          <p class="chunk" data-nb-ref-number="61" data-nb-words="87" data-nb-chars="484"><span class="idea" data-nb-ref-number="60" id="idea60" data-nb-words="87" data-nb-chars="484">Přitom dotíral prudce na&nbsp;Broučka, skřípaje zuby a&nbsp;potrhávaje rukojetí meče, že&nbsp;onen všecek se&nbsp;třesa bázlivě couval a&nbsp;v&nbsp;úzkosti koktal: „Ale vždyť nepovídám já, že&nbsp;byl Hus kacíř, – povídal to&nbsp;jednou při pivě Vyskočil, když se&nbsp;dostal do&nbsp;hádky s&nbsp;Klapzubou, kterému někdy žertem říkáme husita… A&nbsp;Vyskočil je&nbsp;krejčí – má&nbsp;práci v&nbsp;semináři – toť se&nbsp;ví, že&nbsp;musí být klerikální, když je&nbsp;od&nbsp;klerik živ. Ale já&nbsp;nemám konečně nic proti Husovi; vždyť jsem sedal U&nbsp;kohouta zrovna pod jeho obrazem.“</span></p>
          <p class="chunk" data-nb-ref-number="62" data-nb-words="31" data-nb-chars="188"><span class="idea" data-nb-ref-number="61" id="idea61" data-nb-words="31" data-nb-chars="188">Ačkoliv Domšík té&nbsp;omluvě jen zčásti rozuměl, byl hněv jeho přece ukrocen. Odtáhl ruku od&nbsp;meče a&nbsp;ptal se&nbsp;živě: „Chceš tedy odstoupiti bludů papeženských a&nbsp;státi se&nbsp;vyznavačem učení Husova?“</span></p>
          <p class="chunk" data-nb-ref-number="63" data-nb-words="140" data-nb-chars="829"><span class="idea" data-nb-ref-number="62" id="idea62" data-nb-words="140" data-nb-chars="829">To&nbsp;byla choulostivá otázka. Pan Brouček v&nbsp;rozpacích mlčel a&nbsp;škrabal se&nbsp;za&nbsp;ušima. „Pěkná historie!“ pravil si&nbsp;v&nbsp;duchu. „Jaktěživ jsi se&nbsp;o&nbsp;náboženské věci hrubě nestaral a&nbsp;teď přicházíš do&nbsp;takové bryndy! Státi se&nbsp;husitou, děkuju pěkně. Takovým husitou, o&nbsp;jakých jednou žertovně mluvil pan doktor Rieger na&nbsp;radnici, – takovým husitou, který pronásleduje biskupy dobře pečené a&nbsp;šťavnatým zelím obložené, takovým jsem také z&nbsp;plného srdce, alespoň až&nbsp;do&nbsp;sv. Martina. Ale abych snad – tento – nějaké hlouposti s&nbsp;vírou – tento – proti pánům páterům – snad dokonce s&nbsp;nějakým takovým ohřebíkovaným cepem – děkuju pěkně. A&nbsp;vlastně ani dobře nevím, jaké ti&nbsp;lidé měli náboženství. Jenom jsem slyšel, že&nbsp;prý s&nbsp;jinověrci nedělali žádné velké orace…“ Až&nbsp;mu&nbsp;přeběhl mráz po&nbsp;zádech, když si&nbsp;vzpomněl na&nbsp;některé historky, které o&nbsp;tom slyšel a&nbsp;četl.</span></p>
          <p class="chunk" data-nb-ref-number="64" data-nb-words="101" data-nb-chars="613"><span class="idea" data-nb-ref-number="63" id="idea63" data-nb-words="101" data-nb-chars="613">Janek od&nbsp;Zvonu díval se&nbsp;zatím netrpělivě na&nbsp;rozpačitého Broučka, a&nbsp;nedočkav se&nbsp;odpovědi, pokračoval hlasem opět nevlídným: „Zdá mi&nbsp;se, že&nbsp;nechceš přichýliti srdce k&nbsp;čistému zákonu božímu a&nbsp;že&nbsp;hodláš setrvati v&nbsp;bludech svých. Je-li tomu tak, vyjdi rychle z&nbsp;města, neboť věz, že&nbsp;netrpíme v&nbsp;Praze žádného podjednou. Vyvedu tě&nbsp;sám před bránu, neboť jinak snadno by&nbsp;se&nbsp;mohlo státi, že&nbsp;bys zdráv odtud nevyvázl. Ostatně, tam venku ti&nbsp;asi také dobře nebude. Setkáš-li se&nbsp;s&nbsp;německými křižáky, zle toho požiješ; neboť upalují bez milosti každého Čecha, který se&nbsp;jim dostane do&nbsp;rukou, nedbajíce, je-li husita nebo katolík.“</span></p>
          <p class="chunk" data-nb-ref-number="65" data-nb-words="5" data-nb-chars="34"><span class="idea" data-nb-ref-number="64" id="idea64" data-nb-words="5" data-nb-chars="34">Vyhlídka tato měla žádoucí účinek.</span></p>
          <p class="chunk" data-nb-ref-number="66" data-nb-words="27" data-nb-chars="160"><span class="idea" data-nb-ref-number="65" id="idea65" data-nb-words="27" data-nb-chars="160">„Vždyť neříkám,“ pravil pan domácí úzkostlivě, „že jsem proti vaší víře. Myslím si&nbsp;také, že&nbsp;nemuseli Husa hned upálit a&nbsp;že&nbsp;vůbec celá inkvisice nestála za&nbsp;nic.“</span></p>
          <p class="chunk" data-nb-ref-number="67" data-nb-words="34" data-nb-chars="200"><span class="idea" data-nb-ref-number="66" id="idea66" data-nb-words="34" data-nb-chars="200">„A chceš také přijímati pod obojí způsobou? Chceš přijímati tělo a&nbsp;krev Pána našeho pod způsobou chleba a&nbsp;vína, jak to&nbsp;Kristus o&nbsp;poslední večeři ustanovil a&nbsp;jak také apoštolé i&nbsp;první křesťané činili?“</span></p>
          <p class="chunk" data-nb-ref-number="68" data-nb-words="13" data-nb-chars="83"><span class="idea" data-nb-ref-number="67" id="idea67" data-nb-words="13" data-nb-chars="83">„I pročpak bych nedělal, co&nbsp;dělali apoštolové? To&nbsp;přece nemůže být žádným hříchem.“</span></p>
          <p class="chunk" data-nb-ref-number="69" data-nb-words="19" data-nb-chars="119"><span class="idea" data-nb-ref-number="68" id="idea68" data-nb-words="19" data-nb-chars="119">V&nbsp;duchu nespokojil se&nbsp;pan Brouček touto sofistickou omluvou, nýbrž dodal si&nbsp;ještě: „Však tak brzo k&nbsp;přijímání nepůjdu!“</span></p>
          <p class="chunk" data-nb-ref-number="70" data-nb-words="25" data-nb-chars="163"><span class="idea" data-nb-ref-number="69" id="idea69" data-nb-words="25" data-nb-chars="163">Janek od&nbsp;Zvonu byl jeho odpovědí úplně usmířen. Všechna nedůvěra zmizela z&nbsp;jeho obličeje, zraky přívětivě zazářily a&nbsp;pravice vztáhla se&nbsp;přátelsky k&nbsp;panu Broučkovi.</span></p>
          <p class="chunk" data-nb-ref-number="71" data-nb-words="38" data-nb-chars="217"><span class="idea" data-nb-ref-number="70" id="idea70" data-nb-words="38" data-nb-chars="217">„Nuže, Matěji, nyní buď mi&nbsp;srdečně vítán! Jsi náš a&nbsp;budeš s&nbsp;námi brániti svobodu zákona božího. Pojď se&nbsp;mnou do&nbsp;mého domu; později ti&nbsp;ještě lépe vyložím učení našich mistrů. – Zajisté jsi ospalý, prochodiv celou noc?“</span></p>
          <p class="chunk" data-nb-ref-number="72" data-nb-words="11" data-nb-chars="68"><span class="idea" data-nb-ref-number="71" id="idea71" data-nb-words="11" data-nb-chars="68">„Přiznávám se, že&nbsp;bych si&nbsp;opravdu rád na&nbsp;nějakou hodinku zchrupnul.“</span></p>
          <p class="chunk" data-nb-ref-number="73" data-nb-words="6" data-nb-chars="29"><span class="idea" data-nb-ref-number="72" id="idea72" data-nb-words="6" data-nb-chars="29">„Prospíš se&nbsp;u&nbsp;mne. Pojď již!“</span></p>
          <p class="chunk" data-nb-ref-number="74" data-nb-words="40" data-nb-chars="237"><span class="idea" data-nb-ref-number="73" id="idea73" data-nb-words="40" data-nb-chars="237">Vedl pana Broučka do&nbsp;svého domu, který stál, jak již řečeno, právě naproti, trochu dozadu zastrčen, tvoře druhý roh Týnské ulice do&nbsp;náměstí, a&nbsp;který na&nbsp;témž místě stojí podnes, arci v&nbsp;jiné podobě, ale posud se&nbsp;starodávným znamením zvonu.</span></p>
          <p class="chunk" data-nb-ref-number="75" data-nb-words="30" data-nb-chars="198"><span class="idea" data-nb-ref-number="74" id="idea74" data-nb-words="30" data-nb-chars="198">Nebyl třípatrový jako nyní, nýbrž toliko dvoupatrový a&nbsp;měl vysokou, v&nbsp;tupou špičku vybíhající střechu jako nějaká věž, v&nbsp;kteréžto podobě se&nbsp;tuším ještě spatřuje na&nbsp;Sadelerově vyobrazení staré Prahy.</span></p>
          <p class="chunk" data-nb-ref-number="76" data-nb-words="69" data-nb-chars="438"><span class="idea" data-nb-ref-number="75" id="idea75" data-nb-words="69" data-nb-chars="438">Klenutou brankou s&nbsp;kamennými sedátky po&nbsp;obou stranách vešli do&nbsp;jakés prostranné, ale pošmourné síně a&nbsp;z&nbsp;ní&nbsp;vystoupili po&nbsp;úzkých kamenných schodech do&nbsp;jiné, cihlami dlážděné síně v&nbsp;prvním patře, v&nbsp;níž stálo několik nemotorných, pobitých a&nbsp;pomalovaných truhel, hrubá almara, sprostý stůl s&nbsp;lavicemi a&nbsp;kde na&nbsp;všech stranách bylo viděti dveře do&nbsp;jiných místností, dvě velikými trámci či&nbsp;kladkami napříč zatarasené, jiné se&nbsp;zámky neb závorami.</span></p>
          <p class="chunk" data-nb-ref-number="77" data-nb-words="14" data-nb-chars="84"><span class="idea" data-nb-ref-number="76" id="idea76" data-nb-words="14" data-nb-chars="84">„Tuto jest můj palác,“ pravil staročeský domácí pán. Host pohlédl na&nbsp;něho s&nbsp;úsměvem.</span></p>
          <p class="chunk" data-nb-ref-number="78" data-nb-words="49" data-nb-chars="294"><span class="idea" data-nb-ref-number="77" id="idea77" data-nb-words="49" data-nb-chars="294">„Čemu se&nbsp;směješ?“ ptal se&nbsp;Domšík poněkud uražen. „Či shledáváš, že&nbsp;je&nbsp;ta&nbsp;síň malá a&nbsp;špatná? Ovšem takovou nemohu míti, jako má&nbsp;u&nbsp;příklad tam naproti přes náměstí vdova po&nbsp;Mikuláši Nastojte v&nbsp;bývalém domě Křížovském, který náleží mezi pražské domy nejnákladnější. Ale mně stačí tahle síň úplně.“</span></p>
          <p class="chunk" data-nb-ref-number="79" data-nb-words="14" data-nb-chars="78"><span class="idea" data-nb-ref-number="78" id="idea78" data-nb-words="14" data-nb-chars="78">„I slušná je,“ pochválil nucené host. „Smál jsem se&nbsp;jen, žes mluvil o&nbsp;paláci.“</span></p>
          <p class="chunk" data-nb-ref-number="80" data-nb-words="32" data-nb-chars="189"><span class="idea" data-nb-ref-number="79" id="idea79" data-nb-words="32" data-nb-chars="189">„A což se&nbsp;nejmenuje taková síň palác? Však, již vím. Ty&nbsp;znáš bezpochyby z&nbsp;ciziny jen německé pojmenování mázhúz. Nejlépe by&nbsp;ovšem bylo říkati jen prostě po&nbsp;česku veliká neboli svrchní síň.“</span></p>
          <p class="chunk" data-nb-ref-number="81" data-nb-words="35" data-nb-chars="216"><span class="idea" data-nb-ref-number="80" id="idea80" data-nb-words="35" data-nb-chars="216">„To je&nbsp;dobré,“ řekl si&nbsp;pan Brouček, „takhle by&nbsp;dovedl každý podruh zůstávat po&nbsp;knížečku! Sprostá, cihlami dlážděná síň se&nbsp;starým selským hamparátím je&nbsp;u&nbsp;nich palác! Rád bych věděl, jak teprv říkají pořádnému pokoji!“</span></p>
          <p class="chunk" data-nb-ref-number="82" data-nb-words="20" data-nb-chars="121"><span class="idea" data-nb-ref-number="81" id="idea81" data-nb-words="20" data-nb-chars="121">„Moje žena a&nbsp;dcera nejsou ještě ustrojeny,“ pravil Janek. „Uvedu tě&nbsp;tedy rovnou do&nbsp;zadní komořice, kterou mám pro hosty.“</span></p>
          <p class="chunk" data-nb-ref-number="83" data-nb-words="61" data-nb-chars="396"><span class="idea" data-nb-ref-number="82" id="idea82" data-nb-words="61" data-nb-chars="396">Vedl hosta mázhúzem na&nbsp;dřevěnou pavlač, s&nbsp;níž bylo viděti do&nbsp;dvorku. Host se&nbsp;podivil jeho venkovskému vzezření. Byla to&nbsp;učiněná selanka. Stály tam rozličné stáje, chlívky a&nbsp;kurníky; na&nbsp;hnojišti váleli se&nbsp;štětináči; po&nbsp;smetišti vykračoval si&nbsp;statný paša kohout uprostřed četného harému slípek a&nbsp;stranou rozestíral také pyšný páv nádherný vějíř svých okatých per, duhou hrajících na&nbsp;jitřním slunci.</span></p>
          <p class="chunk" data-nb-ref-number="84" data-nb-words="32" data-nb-chars="221"><span class="idea" data-nb-ref-number="83" id="idea83" data-nb-words="32" data-nb-chars="221">Tohle zařízení musel pan Brouček v&nbsp;duchu pochválit a&nbsp;záviděl staročeským domácím volnost, s&nbsp;jakou smějí využitkovat svůj dvorek, který ve&nbsp;škrobeném devatenáctém století je&nbsp;pro majitele pražského domu věru čirým přepychem.</span></p>
          <p class="chunk" data-nb-ref-number="85" data-nb-words="46" data-nb-chars="320"><span class="idea" data-nb-ref-number="84" id="idea84" data-nb-words="46" data-nb-chars="320">Na&nbsp;konci pavlače odšoupl Domšík dřevěnou závoru hrubých, žlutou hlinkou natřených dveří („Pěkný vchod do&nbsp;hostinského pokoje!“ pomyslil si&nbsp;Brouček) a&nbsp;pobídl hosta do&nbsp;„komořice“, malé, nehrubě světlé klenuté místnosti, také jen cihlami dlážděné, s&nbsp;dřevěným táflováním po&nbsp;dolejší části stěn a&nbsp;s&nbsp;rozličným divným hamparátím.</span></p>
          <p class="chunk" data-nb-ref-number="86" data-nb-words="58" data-nb-chars="331"><span class="idea" data-nb-ref-number="85" id="idea85" data-nb-words="58" data-nb-chars="331">„Čistá ložnice pro hosta!“ pravil k&nbsp;sobě zklamaný pan Brouček. „Nemá to&nbsp;ani poctivé podlahy – jenom cihly jako v&nbsp;nejsprostší venkovské ratejně! A&nbsp;v&nbsp;okně – i&nbsp;můj bože! – opravdu – v&nbsp;okně ani kousek skla – všechno zalepeno maštěným papírem nebo čím! Že&nbsp;se&nbsp;ten člověk nestydí! To&nbsp;je&nbsp;potom hostinský pokoj dvoupatrového domácího pána!“</span></p>
          <p class="chunk" data-nb-ref-number="87" data-nb-words="33" data-nb-chars="224"><span class="idea" data-nb-ref-number="86" id="idea86" data-nb-words="33" data-nb-chars="224">Ani nábytek neučinil na&nbsp;hosta dojem příznivý. Zase taková malovaná selská truhla, jedna nenatřená nízká stolice předpotopního tvaru, podivné hliněné nádoby na&nbsp;polici a&nbsp;konečně dva předměty, které nelze jen tak odbyti slovem.</span></p>
          <p class="chunk" data-nb-ref-number="88" data-nb-words="97" data-nb-chars="627"><span class="idea" data-nb-ref-number="87" id="idea87" data-nb-words="97" data-nb-chars="627">Jeden vypadal jako veliké lešení s&nbsp;ohromnou posadou, strmící téměř až&nbsp;do&nbsp;stropu. Dole stál dlouhý a&nbsp;široký podstavec, do&nbsp;něhož bylo vpraveno několik zasouvacích truhlíků, jeden nad druhým; nad tím podstavcem vypínaly se&nbsp;v&nbsp;rozích čtyři vysoké sloupce, nesouce nahoře jakýsi strop s&nbsp;širokou římsou a&nbsp;zubovatým cimbuřím, vše ze&nbsp;dřeva rozmanitě vyřezáno a&nbsp;pomalováno. Mezi sloupci pak splývaly od&nbsp;cimbuří dolů řasnaté pestré záclony, z&nbsp;nichž přední byla poodhrnuta tak, že&nbsp;se&nbsp;jevila uvnitř vysoko narovnaná spousta dvojbarevně pruhovaných peřin a&nbsp;podušek. Lože bylo tak vysoké, že&nbsp;k&nbsp;němu vedlo stupadlo o&nbsp;třech velikých stupních.*)</span></p>
          <hr>
          <p class="chunk" data-nb-ref-number="89" data-nb-words="123" data-nb-chars="831"><span class="idea" data-nb-ref-number="88" id="idea88" data-nb-words="123" data-nb-chars="831">*) Netřeba upozorňovati na&nbsp;ohromnou důležitost, kterou tyto a&nbsp;následující zprávy Broučkovy o&nbsp;staročeské domácnosti mají pro naši kulturní historii. Ale zvláštní zmínky jest hodno, že&nbsp;tyto zprávy očitého svědka ve&nbsp;mnohých věcech až&nbsp;nápadně se&nbsp;shodují s&nbsp;údaji knihy v&nbsp;těchto dnech dotištěné a&nbsp;snad také již vyšlé „V měšťanské světnici starodávné“ od&nbsp;dra Zikmunda Wintra s&nbsp;náčrtky od&nbsp;Hanuše Schwaigra (nákladem Aloisa Wiesnera), což skvěle vydává svědectví o&nbsp;důkladnosti studií autorových. Poněvadž pan Brouček ve&nbsp;svém kritickém postavení nemohl se&nbsp;věnovati zevrubnému bádání archeologickému a&nbsp;leccos asi přehlédl neb nesprávně si&nbsp;zapamatoval, doporučuji citovanou knihu všem, kdož by&nbsp;hledali obšírnějšího poučení o&nbsp;staročeském bytu a&nbsp;jeho zařízení. – Poznámka k&nbsp;vydání druhému: Kniha tato skutečně vyšla r. 1889. (poznámka pod čarou)</span></p>
          <hr>
          <p class="chunk" data-nb-ref-number="90" data-nb-words="10" data-nb-chars="75">&nbsp;
            <span class="idea" data-nb-ref-number="89" id="idea89" data-nb-words="10" data-nb-chars="75">„Tuto si&nbsp;můžeš odpočinouti,“ pravil hostitel, ukazuje na&nbsp;postelní monstrum.</span>
          </p>
          <p class="chunk" data-nb-ref-number="91" data-nb-words="43" data-nb-chars="241"><span class="idea" data-nb-ref-number="90" id="idea90" data-nb-words="43" data-nb-chars="241">„Bodejť, polezu někam do&nbsp;stropu!“ vyjelo nevrlému panu Broučkovi z&nbsp;úst. „Abych ve&nbsp;spaní vypad a&nbsp;zlomil si&nbsp;vaz! A&nbsp;budu se&nbsp;dusit uprostřed léta v&nbsp;té&nbsp;babylonské věži peřin! Ne, brachu, – nežli na&nbsp;takovou palandu, to&nbsp;si&nbsp;raději lehnu na&nbsp;podlahu.“</span></p>
          <p class="chunk" data-nb-ref-number="92" data-nb-words="97" data-nb-chars="621"><span class="idea" data-nb-ref-number="91" id="idea91" data-nb-words="97" data-nb-chars="621">„Na podlaze bys ležel snad nedobře,“ mínil klidně Janek od&nbsp;Zvonu („Snad! Krásný hostitel!“ pomyslil si&nbsp;s&nbsp;nevolí host) a&nbsp;uvedl pana Broučka k&nbsp;výklenku, v&nbsp;němž stála postel druhá, menší, jejíž postranice spočívaly přímo na&nbsp;podlaze, ale nad níž se&nbsp;také vypínaly sloupce s&nbsp;nebesy a&nbsp;záclonami. „Nemiluješ-li velikého lože, zde máš prosté. Budeš v&nbsp;něm jistě spáti dobře. Šaty lehací jsou řádné: prostěradlo kmentové, čisté, peřina a&nbsp;duchna pernatá, polštář prašný, cíše nedávno převlečené. Kdyby ti&nbsp;světlo překáželo, zastři postel koltrami. A&nbsp;nechceš-li svrchní peřiny, přikryj se&nbsp;dekem nebo ulehni jen tak v&nbsp;šatech chodících.“</span></p>
          <p class="chunk" data-nb-ref-number="93" data-nb-words="35" data-nb-chars="201"><span class="idea" data-nb-ref-number="92" id="idea92" data-nb-words="35" data-nb-chars="201">„Ale po&nbsp;vyspání musíš se&nbsp;převléci,“ dodal. „Ve svém potvorném šatě bys nemohl vyjíti mezi lidi. Zdědil jsem jeden oděv, který se&nbsp;bude asi hoditi na&nbsp;tvou postavu. Jest sice bezmála čtyřicet roků stár –“</span></p>
          <p class="chunk" data-nb-ref-number="94" data-nb-words="16" data-nb-chars="90"><span class="idea" data-nb-ref-number="93" id="idea93" data-nb-words="16" data-nb-chars="90">„Čtyřicet roků!“ žasl host. „Ten musí přece vypadat, že&nbsp;by&nbsp;ho&nbsp;už&nbsp;ani žid nechtěl zadarmo.“</span></p>
          <p class="chunk" data-nb-ref-number="95" data-nb-words="6" data-nb-chars="36"><span class="idea" data-nb-ref-number="94" id="idea94" data-nb-words="6" data-nb-chars="36">„Jest cele dobrý, skorém jako nový.“</span></p>
          <p class="chunk" data-nb-ref-number="96" data-nb-words="15" data-nb-chars="88"><span class="idea" data-nb-ref-number="95" id="idea95" data-nb-words="15" data-nb-chars="88">„Jistě žertuješ? Toť by&nbsp;vaše sukna musila být železná a&nbsp;vaši krejčí by&nbsp;pomírali hladem.“</span></p>
          <p class="chunk" data-nb-ref-number="97" data-nb-words="36" data-nb-chars="198"><span class="idea" data-nb-ref-number="96" id="idea96" data-nb-words="36" data-nb-chars="198">„Ó, naši krejčíři jsou dobře živi. Čtyřicet roků není přece mnoho. A&nbsp;ten oděv dlouhý čas ležel jen v&nbsp;truhle. Náleží k&nbsp;němu kukla, plášť, kabátec a&nbsp;nohavice. A&nbsp;sukni nějakou pro tebe také vyhledám –“</span></p>
          <p class="chunk" data-nb-ref-number="98" data-nb-words="15" data-nb-chars="91"><span class="idea" data-nb-ref-number="97" id="idea97" data-nb-words="15" data-nb-chars="91">„Sukni?!“ zhrozil se&nbsp;pan Brouček. „Co ti&nbsp;to&nbsp;napadá? Snad mě&nbsp;nechceš přestrojit za&nbsp;ženskou?“</span></p>
          <p class="chunk" data-nb-ref-number="99" data-nb-words="6" data-nb-chars="37"><span class="idea" data-nb-ref-number="98" id="idea98" data-nb-words="6" data-nb-chars="37">Domšík vyvalil na&nbsp;hosta udivením oči.</span></p>
          <p class="chunk" data-nb-ref-number="100" data-nb-words="52" data-nb-chars="287"><span class="idea" data-nb-ref-number="99" id="idea99" data-nb-words="52" data-nb-chars="287">Ale ten ohrazoval se&nbsp;dále: „Ne, příteli, se&nbsp;sukní mi&nbsp;dej svatý pokoj! Musím-li už&nbsp;ze&nbsp;sebe dělat maškaru, bohu poručeno; ale do&nbsp;sukně mě&nbsp;nedostaneš. Vždyť bych se&nbsp;musel hanbou propadnout, kdyby se&nbsp;někdo z&nbsp;mých známých dověděl, že&nbsp;jsem já&nbsp;– Brouček – pražský domácí pán – chodil v&nbsp;sukni!!“</span></p>
          <p class="chunk" data-nb-ref-number="101" data-nb-words="20" data-nb-chars="98"><span class="idea" data-nb-ref-number="100" id="idea100" data-nb-words="20" data-nb-chars="98">„Co mluvíš? Hanba že&nbsp;je&nbsp;chodit v&nbsp;sukni, kterou vidíš na&nbsp;mně a&nbsp;do&nbsp;které se&nbsp;odívá každý slušný muž?“</span></p>
          <p class="chunk" data-nb-ref-number="102" data-nb-words="11" data-nb-chars="56"><span class="idea" data-nb-ref-number="101" id="idea101" data-nb-words="11" data-nb-chars="56">„Ah – tohle jmenujete také sukní? Já&nbsp;myslil, že&nbsp;míníš –“</span></p>
          <p class="chunk" data-nb-ref-number="103" data-nb-words="38" data-nb-chars="209"><span class="idea" data-nb-ref-number="102" id="idea102" data-nb-words="38" data-nb-chars="209">„Snad ženskou sukni? Rci, kde jsi vězel ve&nbsp;světě, že&nbsp;ani nevíš o&nbsp;mužských sukních? Vždyť je&nbsp;nosí v&nbsp;Německu, ve&nbsp;Francouzsku i&nbsp;jinde. Pořádný člověk styděl by&nbsp;se&nbsp;chodit bez sukně, jen tak v&nbsp;nohavicích, jako ty!“</span></p>
          <p class="chunk" data-nb-ref-number="104" data-nb-words="44" data-nb-chars="221"><span class="idea" data-nb-ref-number="103" id="idea103" data-nb-words="44" data-nb-chars="221">„No, to&nbsp;je&nbsp;pro mne skutečně nová věc, aby se&nbsp;někdo styděl chodit v&nbsp;kalhotách. Ale jaká pomoc! Musí-li to&nbsp;být, vezmu na&nbsp;sebe i&nbsp;to, čemu říkáte sukně, – ale řeknu ti&nbsp;upřímně, že&nbsp;se&nbsp;i&nbsp;ta&nbsp;mužská sukně divně na&nbsp;mužského hodí.“</span></p>
          <p class="chunk" data-nb-ref-number="105" data-nb-words="35" data-nb-chars="198"><span class="idea" data-nb-ref-number="104" id="idea104" data-nb-words="35" data-nb-chars="198">„Nebudu se&nbsp;s&nbsp;tebou o&nbsp;to&nbsp;příti. Každý rád cizí způsob haní a&nbsp;svůj chválí. ‚Sobě ježek kadeřav‘, praví staré přísloví. Nechme proto marných řečí. Přinesu ti&nbsp;hned ony šaty. Nemáš-li také hlad a&nbsp;žízeň?“</span></p>
          <p class="chunk" data-nb-ref-number="106" data-nb-words="7" data-nb-chars="41"><span class="idea" data-nb-ref-number="105" id="idea105" data-nb-words="7" data-nb-chars="41">„Prozatím děkuju. Chce se&nbsp;mi&nbsp;jenom spát.“</span></p>
          <p class="chunk" data-nb-ref-number="107" data-nb-words="42" data-nb-chars="262"><span class="idea" data-nb-ref-number="106" id="idea106" data-nb-words="42" data-nb-chars="262">Pán domu odešel, zůstaviv hosta neveselým úvahám o&nbsp;tom, že&nbsp;bude na&nbsp;stará kolena chodit v&nbsp;maškaře. Zároveň přemáhalo jej nevyspání, namáhání a&nbsp;rozčilení dnešní noci tou měrou, že&nbsp;uprostřed svých žalostných meditací důkladně zíval. Šla mu&nbsp;již ze&nbsp;všeho hlava kolem.</span></p>
          <p class="chunk" data-nb-ref-number="108" data-nb-words="40" data-nb-chars="219"><span class="idea" data-nb-ref-number="107" id="idea107" data-nb-words="40" data-nb-chars="219">Po&nbsp;chvilce vrátil se&nbsp;Domšík s&nbsp;šaty, a&nbsp;klada je&nbsp;na&nbsp;truhlu, pravil: „Myslím, že&nbsp;ti&nbsp;ten oděv dobře půjde na&nbsp;tělo. Jest sice trochu po&nbsp;stáru. Nohavice nosili tehdáž dvojí barvy; jednu budeš míti zelenou a&nbsp;druhou červenou –“</span></p>
          <p class="chunk" data-nb-ref-number="109" data-nb-words="28" data-nb-chars="166"><span class="idea" data-nb-ref-number="108" id="idea108" data-nb-words="28" data-nb-chars="166">„I můj ty&nbsp;spasiteli!“ sprásknul pan Brouček ruce nad hlavou. „Uctivě děkuju. Poslyš, příteli, nejlíp bude přece, když si&nbsp;ty&nbsp;necháš svoje krásné šaty a&nbsp;já&nbsp;taky svoje.“</span></p>
          <p class="chunk" data-nb-ref-number="110" data-nb-words="86" data-nb-chars="569"><span class="idea" data-nb-ref-number="109" id="idea109" data-nb-words="86" data-nb-chars="569">„Chceš-li mermomocí, budiž. Ale pravím tobě, že&nbsp;ve&nbsp;svých šatech budeš na&nbsp;posměch celému městu. Zvláště naši pomocníci venkovští, nepřátelé všech neobyčejných krojů jako marnosti lidské, nepěkně tě&nbsp;uvítají; vždyť bylo třeba přísného zákazu Žižkova, aby táboři v&nbsp;ulicích pražských na&nbsp;potkání nestříhali mužům valousy a&nbsp;pannám copy, ženám pak netrhali ozdobné závoje. Kromě toho víš, co&nbsp;jsem ti&nbsp;pravil o&nbsp;jímání podezřelých; jiné, spatří-li tě&nbsp;v&nbsp;tomto potvorném šatě, sotva dovedeš přesvědčiti jako mne, že&nbsp;nenáležíš k&nbsp;některému pronárodu z&nbsp;ležení Zikmundova tam za&nbsp;řekou.“</span></p>
          <p class="chunk" data-nb-ref-number="111" data-nb-words="16" data-nb-chars="84"><span class="idea" data-nb-ref-number="110" id="idea110" data-nb-words="16" data-nb-chars="84">„I tedy – dělejte už&nbsp;se&nbsp;mnou, co&nbsp;chcete,“ s&nbsp;povzdechem oddal se&nbsp;Brouček svému osudu.</span></p>
          <p class="chunk" data-nb-ref-number="112" data-nb-words="48" data-nb-chars="298"><span class="idea" data-nb-ref-number="111" id="idea111" data-nb-words="48" data-nb-chars="298">„Vytáhnu ti&nbsp;ještě okno, neb zdá mi&nbsp;se, že&nbsp;tu&nbsp;dusno,“ navrhnul úslužný hostitel a&nbsp;pošinul hořejší zalepenou okenici do&nbsp;výšky. Poněvadž zůstaly zároveň dveře otevřeny, octl se&nbsp;host, který zatím již kabát svlékl, v&nbsp;ostrém proudu ranního vzduchu, navzdor letní době v&nbsp;tuto časnou chvíli dosti svižného.</span></p>
          <p class="chunk" data-nb-ref-number="113" data-nb-words="32" data-nb-chars="187"><span class="idea" data-nb-ref-number="112" id="idea112" data-nb-words="32" data-nb-chars="187">Víme, že&nbsp;pan Brouček v&nbsp;posledním čase bedlivě opatruje své zdraví, a&nbsp;pochopíme tudíž nevoli, s&nbsp;jakou zvolal: „Pro pána, příteli, co&nbsp;děláš? Vždyť si&nbsp;mohu v&nbsp;tom průvanu ulovit notnou rýmu.“</span></p>
          <p class="chunk" data-nb-ref-number="114" data-nb-words="5" data-nb-chars="22"><span class="idea" data-nb-ref-number="113" id="idea113" data-nb-words="5" data-nb-chars="22">„V průvanu? Co&nbsp;je&nbsp;to?“</span></p>
          <p class="chunk" data-nb-ref-number="115" data-nb-words="13" data-nb-chars="65"><span class="idea" data-nb-ref-number="114" id="idea114" data-nb-words="13" data-nb-chars="65">„Můj bože – neví, co&nbsp;je&nbsp;průvan! Vždyť přece cítíš, jak to&nbsp;táhne.“</span></p>
          <p class="chunk" data-nb-ref-number="116" data-nb-words="2" data-nb-chars="11"><span class="idea" data-nb-ref-number="115" id="idea115" data-nb-words="2" data-nb-chars="11">„Co táhne?“</span></p>
          <p class="chunk" data-nb-ref-number="117" data-nb-words="24" data-nb-chars="129"><span class="idea" data-nb-ref-number="116" id="idea116" data-nb-words="24" data-nb-chars="129">„Prosím tě, netrop si&nbsp;ze&nbsp;mne šašky! Co&nbsp;táhne? Vzduch táhne. A&nbsp;fouká dnes tak čiperně, že&nbsp;by&nbsp;nebylo divu, kdybych si&nbsp;něco chytil.“</span></p>
          <p class="chunk" data-nb-ref-number="118" data-nb-words="38" data-nb-chars="235"><span class="idea" data-nb-ref-number="117" id="idea117" data-nb-words="38" data-nb-chars="235">„Nastojte, povětří se&nbsp;bojíš?!“ žasl a&nbsp;smál se&nbsp;Domšík. „Co živ, nikdy jsem neslyšel, aby se&nbsp;kdo bál čistého božího povětří, neřku-li čerstvého ranního větříčku, který je&nbsp;v&nbsp;létě naopak velice příjemný. Ale nechceš-li, staniž se&nbsp;po&nbsp;tvém.“</span></p>
          <p class="chunk" data-nb-ref-number="119" data-nb-words="6" data-nb-chars="36"><span class="idea" data-nb-ref-number="118" id="idea118" data-nb-words="6" data-nb-chars="36">A&nbsp;vrtě hlavou, spustil zase okenici.</span></p>
          <p class="chunk" data-nb-ref-number="120" data-nb-words="47" data-nb-chars="258"><span class="idea" data-nb-ref-number="119" id="idea119" data-nb-words="47" data-nb-chars="258">Pan Brouček zatím naříkal v&nbsp;duchu: „Kam jsi se&nbsp;to&nbsp;dostal, Matěji! Nevědí v&nbsp;tom nevzdělaném století ani, co&nbsp;je&nbsp;průvan! Měl jsem již za&nbsp;našich časů s&nbsp;průvanem věčný kříž; co&nbsp;si&nbsp;teprve počnu zde? Štěstí ještě, že&nbsp;jsem včera nezapomněl nacpat si&nbsp;bavlnku do&nbsp;uší.“</span></p>
          <p class="chunk" data-nb-ref-number="121" data-nb-words="6" data-nb-chars="42"><span class="idea" data-nb-ref-number="120" id="idea120" data-nb-words="6" data-nb-chars="42">„Dobře spi, Matěji!“ poroučel se&nbsp;hostitel.</span></p>
          <p class="chunk" data-nb-ref-number="122" data-nb-words="11" data-nb-chars="74"><span class="idea" data-nb-ref-number="121" id="idea121" data-nb-words="11" data-nb-chars="74">„Děkuju, Janku!“ odsekl host se&nbsp;zvláštním důrazem na&nbsp;tom prostém: „Janku!“</span></p>
          <p class="chunk" data-nb-ref-number="123" data-nb-words="49" data-nb-chars="314"><span class="idea" data-nb-ref-number="122" id="idea122" data-nb-words="49" data-nb-chars="314">„Jak ty&nbsp;mně, tak já&nbsp;tobě“ – hučel pro sebe, když Domšík odešel. – „Čisté mají způsoby! ‚Matěji!‘, ‚Janku!‘ Pěkné oslovení pro domácí pány! ‚Janku!‘ Našinec tak nepojmenuje rád ani koně, neřku-li majitele dvoupatrového domu. Bůh mě&nbsp;potrestal, že&nbsp;jsem chválil staré časy. Není nad naše vzdělané devatenácté století!“</span></p>
          <p class="chunk" data-nb-ref-number="124" data-nb-words="26" data-nb-chars="144"><span class="idea" data-nb-ref-number="123" id="idea123" data-nb-words="26" data-nb-chars="144">V&nbsp;tomto mínění byl utvrzen, když si&nbsp;musel pracně zouvati botu o&nbsp;botu. „Nemají tu&nbsp;ani zouvák,“ bručel, – „a to&nbsp;potom jmenují komořicí pro hosty!“</span></p>
          <p class="chunk" data-nb-ref-number="125" data-nb-words="48" data-nb-chars="292"><span class="idea" data-nb-ref-number="124" id="idea124" data-nb-words="48" data-nb-chars="292">Při zouvání shledal na&nbsp;jedné botě žalostný úraz. Podpatek i&nbsp;s&nbsp;kusem podešve byl napolo odtržen od&nbsp;svršku. Bezpochyby následek klopýtání přes kamení v&nbsp;podzemní chodbě a&nbsp;běhu po&nbsp;krásném husitském dláždění. Musí dát botu do&nbsp;správky a&nbsp;zatím nezbude mu, než choditi bůhví v&nbsp;jaké starožitné škorni!</span></p>
          <p class="chunk" data-nb-ref-number="126" data-nb-words="43" data-nb-chars="237"><span class="idea" data-nb-ref-number="125" id="idea125" data-nb-words="43" data-nb-chars="237">Podíval se&nbsp;ještě na&nbsp;hodinky a&nbsp;shledal, že&nbsp;ukazují na&nbsp;půl druhé. Jakž by&nbsp;se&nbsp;nezbláznily, když sám čas ztratil rozum a&nbsp;zaběhl se&nbsp;o&nbsp;pět století nazpátek! Poněvadž v&nbsp;červenci slunce vychází asi o&nbsp;čtvrté hodině, usoudil, že&nbsp;bude asi půl páté.</span></p>
          <p class="chunk" data-nb-ref-number="127" data-nb-words="46" data-nb-chars="286"><span class="idea" data-nb-ref-number="126" id="idea126" data-nb-words="46" data-nb-chars="286">Lehl si&nbsp;poloodstrojen na&nbsp;postel a&nbsp;za&nbsp;chvilku usnul. Poslední myšlenka, která mu&nbsp;divokým vírem nedávných dojmů prokmitla mozkem, bylo toužebné pomyšlení, kéž by&nbsp;se&nbsp;tak probudil na&nbsp;své pohodlné posteli ve&nbsp;své útulné ložnici a&nbsp;shledal, že&nbsp;byl celý výlet do&nbsp;středověku pouhým škaredým snem!</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>