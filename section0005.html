<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Nový epochální výlet pana Broučka tentokrát do 15. století</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./section0004.html">
    <link rel="next" href="./section0006.html">
    <meta name="nb-order" content="6">
    <link rel="self" href="section0005.html">
    <meta name="nb-identifier" content="cech-novy-epochalni-vylet-pana-broucka-tentokrat-do-15-stoleti-1c7d198">
    <meta name="nb-role" content="chapter">
  </head>
  <body data-nb-words="2815" data-nb-chars="17113" class="nb-role-chapter nb-custom-style">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0004.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <h2 id="iii" class="chunk" data-nb-ref-number="2" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">III.</span></h2>
        <p class="chunk" data-nb-ref-number="3" data-nb-words="23" data-nb-chars="154"><span class="idea" data-nb-ref-number="2" id="idea2" data-nb-words="23" data-nb-chars="154">Oddechnuv si&nbsp;řádně na&nbsp;čerstvém vzduchu, uznal pan Brouček především za&nbsp;potřebné zapamatovat si&nbsp;zevnějšek domu, který v&nbsp;sobě skrýval příští jeho bohatství.</span></p>
        <p class="chunk" data-nb-ref-number="4" data-nb-words="68" data-nb-chars="414"><span class="idea" data-nb-ref-number="3" id="idea3" data-nb-words="68" data-nb-chars="414">Pohlédl proto za&nbsp;sebe do&nbsp;výšky, avšak shledal, že&nbsp;chodbička, z&nbsp;níž právě vyšel, jest pouze překlenutá úzká ulička, vedoucí mezi dvěma domy k&nbsp;jiné veliké budově v&nbsp;pozadí, která je&nbsp;patrně bývalým dvorem krále Václava. Posvítil si&nbsp;tedy jenom na&nbsp;branku a&nbsp;spatřil na&nbsp;ní&nbsp;krásně tepané ozdoby, z&nbsp;nichž mu&nbsp;zvláště napadlo několik ptáků ve&nbsp;věncích, zcela podobných oněm, kteří jsou vyobrazeni na&nbsp;staroměstské mostecké věži.</span></p>
        <p class="chunk" data-nb-ref-number="5" data-nb-words="53" data-nb-chars="345"><span class="idea" data-nb-ref-number="4" id="idea4" data-nb-words="53" data-nb-chars="345">Pak se&nbsp;rozhlédl, aby poznal také ulici. Než, ačkoliv znal Prahu skrz naskrz, nemohl se&nbsp;orientovati. V&nbsp;úzké ulici byla tma; avšak nahoře odstiňovaly se&nbsp;v&nbsp;záři měsíčné zřetelně obrysy vysokých špičatých štítů, podivných arkýřů s&nbsp;vížkami a&nbsp;pavlačemi, skládajíce fantastický obraz, na&nbsp;jaký se&nbsp;pan Brouček ze&nbsp;svých pražských potulek marně rozpomínal.</span></p>
        <p class="chunk" data-nb-ref-number="6" data-nb-words="162" data-nb-chars="971"><span class="idea" data-nb-ref-number="5" id="idea5" data-nb-words="162" data-nb-chars="971">„Jsem bezpochyby někde v&nbsp;Židovském Městě,“ hovořil k&nbsp;sobě. „Neboť tam jsou ještě, možná, takové ztracené, zanedbané kouty, do&nbsp;kterých jsem posud ani já&nbsp;nezapadl. Věru skandál, že&nbsp;smí uprostřed moderního města strašit taková rachotina. Mluví se&nbsp;pořád o&nbsp;regulaci a&nbsp;byly prý také už&nbsp;nějaké plány vystaveny; ale myslím, že&nbsp;se&nbsp;jí&nbsp;dočkáme jako té&nbsp;pramenité vody, kterou bych jim ostatně, pro svou osobu, ještě nejspíše odpustil. Nějaký Napoleon by&nbsp;měl přijít, jako tehdáž v&nbsp;Paříži, postavit se&nbsp;čtyř stran děla a&nbsp;sestřílet všechno na&nbsp;hromadu – to&nbsp;by&nbsp;byla nejlepší regulace! Ačkoliv, co&nbsp;je&nbsp;plátno regulovat na&nbsp;jedné straně, když se&nbsp;jinde vyhazují peníze na&nbsp;opravu všelijakých starých bran a&nbsp;věží a&nbsp;kaplí, kterých máme v&nbsp;Praze posud až&nbsp;hanba a&nbsp;které zahrazují pasáži jen proto, aby na&nbsp;ně&nbsp;mohl tu&nbsp;a&nbsp;tam zevlovat nějaký potrhlý cizinec. Co&nbsp;by&nbsp;tu&nbsp;mohlo státi krásných, výnosných činžovních domů! Ale to&nbsp;máme z&nbsp;toho, že&nbsp;rozhodují na&nbsp;radnici všelijací nepraktičtí doktoři a&nbsp;profesoři.“</span></p>
        <p class="chunk" data-nb-ref-number="7" data-nb-words="14" data-nb-chars="114"><span class="idea" data-nb-ref-number="6" id="idea6" data-nb-words="14" data-nb-chars="114">Jak viděti, zůstal pan domácí navzdor svým občasným starožitnickým libůstkám vřelým přívržencem moderního pokroku.</span></p>
        <p class="chunk" data-nb-ref-number="8" data-nb-words="72" data-nb-chars="445"><span class="idea" data-nb-ref-number="7" id="idea7" data-nb-words="72" data-nb-chars="445">Popošel několik kroků a&nbsp;začal resonovati znova: „A tma je&nbsp;tu&nbsp;jako v&nbsp;pytli. Znamenité hospodářství. Ani jednu svítilnu nenechají hořet. A&nbsp;to&nbsp;jmenujou pak osvícenou správou města. K&nbsp;čemu máme obecní plynárnu? K&nbsp;čemu platíme krvavé přirážky? Nejdeš-li se&nbsp;slepicemi spat, můžeš si&nbsp;v&nbsp;postranních ulicích rozbít nos nebo přerazit žebra. Ba&nbsp;věru, že&nbsp;tu&nbsp;jde o&nbsp;zdravé kosti. Za&nbsp;takové dláždění by&nbsp;se&nbsp;styděli v&nbsp;nejposlednějším venkovském hnízdě. I&nbsp;hrome!“</span></p>
        <p class="chunk" data-nb-ref-number="9" data-nb-words="25" data-nb-chars="169"><span class="idea" data-nb-ref-number="8" id="idea8" data-nb-words="25" data-nb-chars="169">Divoký ten výkřik byl vzbuzen objemnou kalužinou, do&nbsp;níž náš chodec znenadání vpadl, že&nbsp;záhadná tekutina s&nbsp;hlasným žbluňknutím a&nbsp;šplíchnutím vysoko kolem něho vystříkla.</span></p>
        <p class="chunk" data-nb-ref-number="10" data-nb-words="90" data-nb-chars="545"><span class="idea" data-nb-ref-number="9" id="idea9" data-nb-words="90" data-nb-chars="545">„Tohleto dám do&nbsp;novin!“ zvolal pan Brouček ve&nbsp;spravedlivém rozhorlení. „Hned po&nbsp;ránu, a&nbsp;kdyby mne to&nbsp;pětku stálo. To&nbsp;již přesahuje všechny meze. Takové rybníky uprostřed ulice. A&nbsp;jaký zápach! Mám spodky na&nbsp;měsíc napuštěny tou voňavkou. A&nbsp;pak se&nbsp;ještě mluví o&nbsp;veřejném zdravotnictví. Rád bych věděl, k&nbsp;čemu platíme městské fysikátory neb jak se&nbsp;ti&nbsp;darmochlebové jmenují. Leda pro sekaturu pořádných měšťanů. Mně vystěhují nájemníky ze&nbsp;sklepních bytů, že&nbsp;tam trochu teče ze&nbsp;zdí, a&nbsp;tady se&nbsp;může člověk na&nbsp;veřejné ulici utopit bůhví v&nbsp;jaké neřesti.“</span></p>
        <p class="chunk" data-nb-ref-number="11" data-nb-words="7" data-nb-chars="35"><span class="idea" data-nb-ref-number="10" id="idea10" data-nb-words="7" data-nb-chars="35">Rozžehl sirku a&nbsp;posvítil si&nbsp;na&nbsp;zem.</span></p>
        <p class="chunk" data-nb-ref-number="12" data-nb-words="73" data-nb-chars="413"><span class="idea" data-nb-ref-number="11" id="idea11" data-nb-words="73" data-nb-chars="413">„I hlehle! Vždyť tu&nbsp;každý vylévá na&nbsp;ulici pomeje a&nbsp;co&nbsp;se&nbsp;mu&nbsp;líbí. No, počkej, slavný magistráte, na&nbsp;tohle posvítíme v&nbsp;lokálce, kterou si&nbsp;nedáš za&nbsp;rámeček. Jak se&nbsp;vyspím, dojdu k&nbsp;rukavičkáři Klapzubovi, aby mi&nbsp;to&nbsp;sestavil. A&nbsp;policii také přisolíme. Jsem jist, že&nbsp;sem za&nbsp;celou noc žádný strážník ani nepáchne. A&nbsp;přece je&nbsp;tahle tma jako stvořena pro špatné lidi, kteří tu&nbsp;mohou člověku zakroutit krk, ani se&nbsp;nenadá.“</span></p>
        <p class="chunk" data-nb-ref-number="13" data-nb-words="10" data-nb-chars="60"><span class="idea" data-nb-ref-number="12" id="idea12" data-nb-words="10" data-nb-chars="60">Zatím došel nároží a&nbsp;pohlédl pátravě do&nbsp;příční ulice nalevo.</span></p>
        <p class="chunk" data-nb-ref-number="14" data-nb-words="60" data-nb-chars="337"><span class="idea" data-nb-ref-number="13" id="idea13" data-nb-words="60" data-nb-chars="337">„I tady tma jako v&nbsp;tunelu! A&nbsp;všechno jako vymřelé. Nikde človíčka, kterého bych se&nbsp;mohl zeptat, kde vlastně jsem. Pravý skandál, musí-li se&nbsp;starý Pražan ve&nbsp;svém rodném městě vyptávat po&nbsp;cestě jako svatojanský poutník. Myslil jsem, že&nbsp;znám v&nbsp;Praze každý dům, a&nbsp;zatím kouká na&nbsp;mne už&nbsp;druhá ulice, jako bych byl znovu zapadl někam na&nbsp;měsíc.</span></p>
        <p class="chunk" data-nb-ref-number="15" data-nb-words="112" data-nb-chars="655"><span class="idea" data-nb-ref-number="14" id="idea14" data-nb-words="112" data-nb-chars="655">Nikde v&nbsp;Praze přece jsem neviděl takovou řadu divných štítů a&nbsp;klikatých střech, tolik věžiček a&nbsp;pavlačí. Není jinak – dostal jsem se&nbsp;do&nbsp;některé končiny, kde jsem delší čas nebyl a&nbsp;kde zatím páni stavitelé nastavěli zase haldu domů podle nynější bláznivé módy! Dříve jsme vyhnali zkrátka čtyři rovné zdi, na&nbsp;ně&nbsp;postavila se&nbsp;tříhranná střecha – a&nbsp;byl dům, jak se&nbsp;sluší a&nbsp;patří. Nahoře nějaký ten komín a&nbsp;vpředu dvě tři řady rozumných oken – byla radost se&nbsp;podívat. Ale teď všude samá věž, balkony, sloupy, plno všelijakých tatrmanů, ba&nbsp;i&nbsp;strakatého malování, až&nbsp;člověku oči přecházejí. Inu, takový architekt neví, jak by&nbsp;hloupým lidem tahal peníze z&nbsp;kapes!“</span></p>
        <p class="chunk" data-nb-ref-number="16" data-nb-words="39" data-nb-chars="240"><span class="idea" data-nb-ref-number="15" id="idea15" data-nb-words="39" data-nb-chars="240">Z&nbsp;té&nbsp;filipiky vyrušil pana Broučka zjev míhavého světla, které se&nbsp;zakmitlo před ním ve&nbsp;tmách příční ulice. Zprvu myslil, že&nbsp;to&nbsp;nárožní svítilna, ale brzy poznal v&nbsp;těkavém světélku prostou ruční lucernu, kterou nějaký chodec nesl před sebou.</span></p>
        <p class="chunk" data-nb-ref-number="17" data-nb-words="67" data-nb-chars="400"><span class="idea" data-nb-ref-number="16" id="idea16" data-nb-words="67" data-nb-chars="400">„Opravdu, daleko jsme to&nbsp;v&nbsp;Praze dotáhli! Pro věčnou hanbu města svítí si&nbsp;tu&nbsp;skutečně již lidé lucernami po&nbsp;ulicích jako v&nbsp;nějaké Zapadlé Lhotě,“ huboval pan domácí, ale v&nbsp;duchu se&nbsp;radoval z&nbsp;objevení živé bytosti, jejíž pomocí konečně zjistí jméno ulice, skrytým pokladem pro něho tak předůležité, a&nbsp;pak nejkratší cestou pospíší do&nbsp;svého domu, po&nbsp;jehož útulné ložnici se&nbsp;mu&nbsp;také již upřímně stýskalo.</span></p>
        <p class="chunk" data-nb-ref-number="18" data-nb-words="51" data-nb-chars="333"><span class="idea" data-nb-ref-number="17" id="idea17" data-nb-words="51" data-nb-chars="333">Zrychlil tedy kroky, zamířiv pozdnímu, či&nbsp;lépe snad časnému chodci v&nbsp;ústrety. Ale když se&nbsp;asi na&nbsp;padesát kroků k&nbsp;sobě přiblížili, stanul pojednou protichůdce a&nbsp;zadíval se&nbsp;pátravě do&nbsp;tmy směrem, kde také Brouček bezděky se&nbsp;zastavil. Překvapilť pana domácího zevnějšek neznámého, pokud se&nbsp;jevil v&nbsp;matných, polétavých paprscích lucerny.</span></p>
        <p class="chunk" data-nb-ref-number="19" data-nb-words="46" data-nb-chars="275"><span class="idea" data-nb-ref-number="18" id="idea18" data-nb-words="46" data-nb-chars="275">„Kýho výra!“ pomyslil si. „Toť nějaká maškara. Kde se&nbsp;tu&nbsp;asi vzala? Vždyť nemáme přece v&nbsp;červenci masopust. A&nbsp;slavný pohřeb se&nbsp;také neodbýval, aby to&nbsp;byl některý v&nbsp;hostinci zbylý spolkový praporečník. Či&nbsp;snad to&nbsp;utekl některý statista z&nbsp;divadla i&nbsp;se&nbsp;svým strakatým kostýmem?“</span></p>
        <p class="chunk" data-nb-ref-number="20" data-nb-words="16" data-nb-chars="99"><span class="idea" data-nb-ref-number="19" id="idea19" data-nb-words="16" data-nb-chars="99">Zatím co&nbsp;náš hrdina takto uvažoval, zamířil muž s&nbsp;lucernou spěšnými kroky na&nbsp;protější stranu ulice.</span></p>
        <p class="chunk" data-nb-ref-number="21" data-nb-words="23" data-nb-chars="142"><span class="idea" data-nb-ref-number="20" id="idea20" data-nb-words="23" data-nb-chars="142">„Aha!“ pomyslil si&nbsp;pan domácí. „Snad se&nbsp;přede mnou stydí za&nbsp;svůj komediantský oblek, anebo myslí, že&nbsp;jsem strážník. Ale takhle mi&nbsp;neuklouzne.“</span></p>
        <p class="chunk" data-nb-ref-number="22" data-nb-words="39" data-nb-chars="235"><span class="idea" data-nb-ref-number="21" id="idea21" data-nb-words="39" data-nb-chars="235">Zabočil také na&nbsp;druhou stranu, takže se&nbsp;šikmé dráhy obou musely sraziti u&nbsp;protějšího domu. Ale než tam dospěl, opřel se&nbsp;již podivný chodec zády o&nbsp;zeď domu, a&nbsp;napřáhnuv proti panu Broučkovi ruce, vzkřikl hrozebně: „Jsi-li dobrý, stuoj!“</span></p>
        <p class="chunk" data-nb-ref-number="23" data-nb-words="48" data-nb-chars="317"><span class="idea" data-nb-ref-number="22" id="idea22" data-nb-words="48" data-nb-chars="317">Pan Brouček bezděky couvl, zaražen hrozivým pohybem a&nbsp;výkřikem neznámého, jakož i&nbsp;nezvyklým rázem jeho řeči, zejména tím podivným „stuoj!“ Pomyslil si, že&nbsp;má&nbsp;chlapík bezpochyby pitkou těžký jazyk. Ale pak náhle zpozoroval v&nbsp;jeho napřažené pravé ruce nějakou bodnou zbraň, která nevypadala, jako by&nbsp;byla jen divadelní.</span></p>
        <p class="chunk" data-nb-ref-number="24" data-nb-words="86" data-nb-chars="544"><span class="idea" data-nb-ref-number="23" id="idea23" data-nb-words="86" data-nb-chars="544">Ucouvl ještě dále a&nbsp;zvolal polo káravě, polo chlácholivě: „Snad nemyslíte, že&nbsp;jsem nějaký pobuda, který má&nbsp;zbroušeno na&nbsp;vaši tobolku. Schovejte jen tu&nbsp;svou kosinku a&nbsp;buďte rád, že&nbsp;ji&nbsp;žádný strážník nezahlédl; neboť pochybuju velmi, že&nbsp;máte povolení k&nbsp;nošení takových nebezpečných hraček. Ačkoliv nám skoro nezbude, než abychom pečovali sami o&nbsp;svou bezpečnost, když policie trpí na&nbsp;ulicích takovouhle egyptskou tmu, která zrovna vybízí ke&nbsp;všem špatnostem. Ale já&nbsp;jsem pořádný, pokojný měšťan, který se&nbsp;vás chtěl jen zeptat, kde to&nbsp;vlastně jsem.“</span></p>
        <p class="chunk" data-nb-ref-number="25" data-nb-words="61" data-nb-chars="395"><span class="idea" data-nb-ref-number="24" id="idea24" data-nb-words="61" data-nb-chars="395">Za&nbsp;řeči Broučkovy ohlédl se&nbsp;světlonoš několikrát napravo a&nbsp;nalevo, jako by&nbsp;hledal nějakého neviditelného společníka. Potom sklonil trochu dýku, ale nezměnil své odpuzující držení těla a&nbsp;pravil hlasem, který neztratil mnoho z&nbsp;dřívější příkrosti: „Sotně rozomiem, co&nbsp;bebceš. Ej, zdali hodný měštěnín túlá sě&nbsp;bez světla po&nbsp;puolnoci městem jako zloděj? Razi tobě, stul kabelku a&nbsp;chutně jdi ode mne!“</span></p>
        <p class="chunk" data-nb-ref-number="26" data-nb-words="58" data-nb-chars="343"><span class="idea" data-nb-ref-number="25" id="idea25" data-nb-words="58" data-nb-chars="343">„A pro pánaboha,“ – pomyslil si&nbsp;pan Brouček – „ten má&nbsp;horší výřečnost než nějaký skleničkář. To&nbsp;již nemůže býti z&nbsp;piva. Zdá se, že&nbsp;spolek pro povznesení návštěvy cizinců přece začíná působit. Tenhle musí být hodně z&nbsp;daleka, bezpochyby z&nbsp;Bosny nebo z&nbsp;Dalmácie – ti&nbsp;nosí také takový bláznovský oblek a&nbsp;mluví také takovou pokaženou slovanštinou.“</span></p>
        <p class="chunk" data-nb-ref-number="27" data-nb-words="52" data-nb-chars="307"><span class="idea" data-nb-ref-number="26" id="idea26" data-nb-words="52" data-nb-chars="307">„I vždyť půjdu bez křiku!“ pravil nahlas. „Beztoho bych se&nbsp;od&nbsp;vás – od&nbsp;tebe dověděl starého ďasa, poněvadž tě&nbsp;náhoda bůhvíodkud do&nbsp;Prahy přivála. Podle tvé divné řeči a&nbsp;ještě divnějšího (bez urážky!) obleku soudím, že&nbsp;jsi Bosňák nebo Dalmatinec, který tu&nbsp;prodává ocet nebo nože, nebo snad chodí s&nbsp;medvědem.“</span></p>
        <p class="chunk" data-nb-ref-number="28" data-nb-words="34" data-nb-chars="205"><span class="idea" data-nb-ref-number="27" id="idea27" data-nb-words="34" data-nb-chars="205">„V hrdlo lžeš!“ rozkřikl se&nbsp;muž s&nbsp;lucernou. „Věziž, že&nbsp;jsem usedlý pražský měštěnín a&nbsp;věrný Čech. Ale ty&nbsp;jsi jistě cizozemec poběhlý, ježto mluvieš někakú změtenú řečí a&nbsp;odieváš sě&nbsp;takým ruchem potvorným.“</span></p>
        <p class="chunk" data-nb-ref-number="29" data-nb-words="28" data-nb-chars="181"><span class="idea" data-nb-ref-number="28" id="idea28" data-nb-words="28" data-nb-chars="181">„No, teď toho je&nbsp;dost!“ zvolal pan Brouček. „Jsi-li opravdu pražský měšťan, děláš svou maškarou a&nbsp;svými hloupými šprýmy měšťanstvu jen ostudu nebo patříš do&nbsp;Kateřinek, mezi blázny.“</span></p>
        <p class="chunk" data-nb-ref-number="30" data-nb-words="49" data-nb-chars="303"><span class="idea" data-nb-ref-number="29" id="idea29" data-nb-words="49" data-nb-chars="303">„Mlčiž, lotře ohavný!“ opáčil vztekle divous. „Přísahám pánu bohu, blázny ty&nbsp;mně dávati nebudeš, a&nbsp;sám jsa horší blázna. Všakť viem, ktož jsi. Ha! Zrádce jsi nešlechetný, biřic Antikristóv, zpyták a&nbsp;špehéř ciesaře Zikmunda. Vlúdil jsi sě&nbsp;do&nbsp;města, aby nad námi zradil. Všakť buoh dá, že&nbsp;zdráv nevyjdeš.“</span></p>
        <p class="chunk" data-nb-ref-number="31" data-nb-words="19" data-nb-chars="129"><span class="idea" data-nb-ref-number="30" id="idea30" data-nb-words="19" data-nb-chars="129">Nenadálé obvinění z&nbsp;vyzvědačství překvapilo pana domácího tou měrou, že&nbsp;na&nbsp;ostatní nadávky zapomněl a&nbsp;chvíli všecek byl popleten.</span></p>
        <p class="chunk" data-nb-ref-number="32" data-nb-words="50" data-nb-chars="291"><span class="idea" data-nb-ref-number="31" id="idea31" data-nb-words="50" data-nb-chars="291">„Jaké to&nbsp;zase hloupé řeči!“ zvolal konečně. „Já vyzvědač! Jaký to&nbsp;nesmysl! Vyzvědač císaře Zikmunda! Jakého Zikmunda? Jaktěživ jsem o&nbsp;žádném císaři Zikmundovi ani neslyšel – totiž – pravda – četl jsem o&nbsp;něm někde něco – ale ten žil bůhví před kolika sty lety, tuším ještě za&nbsp;Žižkových časů.“</span></p>
        <p class="chunk" data-nb-ref-number="33" data-nb-words="10" data-nb-chars="57"><span class="idea" data-nb-ref-number="32" id="idea32" data-nb-words="10" data-nb-chars="57">Nyní zahleděl se&nbsp;zase neznámý v&nbsp;ustrnutí na&nbsp;pana Broučka.</span></p>
        <p class="chunk" data-nb-ref-number="34" data-nb-words="18" data-nb-chars="104"><span class="idea" data-nb-ref-number="33" id="idea33" data-nb-words="18" data-nb-chars="104">„Za Žižkových časuov!“ vzkřikl. „Co pleteš, an&nbsp;Žižka žije a&nbsp;tam na&nbsp;Vítkově hoře s&nbsp;tábory čaká Zikmunda!“</span></p>
        <p class="chunk" data-nb-ref-number="35" data-nb-words="137" data-nb-chars="704"><span class="idea" data-nb-ref-number="34" id="idea34" data-nb-words="137" data-nb-chars="704">„Haha, Žižka prý žije! To&nbsp;je&nbsp;dobré. Žižka leží již hezkých pár set let v&nbsp;zemi a&nbsp;snad ani z&nbsp;té&nbsp;jeho kůže, kterou si&nbsp;prý táborité po&nbsp;jeho smrti potáhli buben, nezbývá už&nbsp;ani cípek. Žižka prý žije! To&nbsp;by&nbsp;to&nbsp;u&nbsp;nás jinak hrálo. Ten by&nbsp;tu, holečku, měl co&nbsp;pořádat svým palcátem, ač&nbsp;jestli by&nbsp;dávno neseděl u&nbsp;sv. Václava, – neboť za&nbsp;našich časů jsou na&nbsp;bourání zámků a&nbsp;pálení klášterů zpropadené paragrafy. Ale, ale, nešlapte si&nbsp;na&nbsp;rozum, člověče! Kdyby Žižka ještě žil, byl by&nbsp;starší než sám Methusalem. Nevím sice, kdy se&nbsp;narodil, ale to&nbsp;vím, že&nbsp;byl živ ještě před bitvou na&nbsp;Bílé hoře, a&nbsp;na&nbsp;to&nbsp;datum se&nbsp;náhodou dobře pamatuju – bylo to&nbsp;roku šestnáct set dvacet – nu&nbsp;a&nbsp;nyní máme rok osmnáct set osmdesát osm –“</span></p>
        <p class="chunk" data-nb-ref-number="36" data-nb-words="51" data-nb-chars="295"><span class="idea" data-nb-ref-number="35" id="idea35" data-nb-words="51" data-nb-chars="295">Neznámý byl by&nbsp;úžasem bezmála upustil svítilnu. Vytřeštil na&nbsp;pana Broučka oči a&nbsp;vypravil trhaně ze&nbsp;sebe: „Tisiec – osm set – osmdesáte – osm? – Haha! Jižť znamenám, že&nbsp;tvé hlavě nenie zdrávo. Každý, ktož rozom dobrý jmá, povie tobě, žeť nynie rok ot&nbsp;narozenie božieho tisiec čtyři sta dvadcátý!“</span></p>
        <p class="chunk" data-nb-ref-number="37" data-nb-words="21" data-nb-chars="126"><span class="idea" data-nb-ref-number="36" id="idea36" data-nb-words="21" data-nb-chars="126">„Tisíc – čtyři sta dvacet?“ vykřikl pan domácí. „Buď myslíš, člověče, že&nbsp;máš před sebou blázna, nebo jsi sám dokonalý blázen.“</span></p>
        <p class="chunk" data-nb-ref-number="38" data-nb-words="42" data-nb-chars="267"><span class="idea" data-nb-ref-number="37" id="idea37" data-nb-words="42" data-nb-chars="267">„Ej, nebudu sě&nbsp;meškati s&nbsp;šielencem,“ pravil pohrdlivě neznámý a&nbsp;rychlým krokem ubíral se&nbsp;dále. Několikrát se&nbsp;ještě ohlédl a&nbsp;pak vzdaloval se&nbsp;spěšně, splývaje s&nbsp;okolní tmou, jíž toliko svítilna jeho jako bludička kmitavě se&nbsp;třepetala, dokud nezmizela za&nbsp;rohem ulice.*)</span></p>
        <hr>
        <p class="chunk" data-nb-ref-number="39" data-nb-words="194" data-nb-chars="1228"><span class="idea" data-nb-ref-number="38" id="idea38" data-nb-words="194" data-nb-chars="1228">*) Za&nbsp;účelem živější barvitosti podal jsem řeči neznámého muže s&nbsp;lucernou (v němž asi důvtipný čtenář již uhodl dávného Pražana z&nbsp;15. století) ve&nbsp;staročeštině tak, jak mi&nbsp;je&nbsp;pan Brouček z&nbsp;upamatování diktoval. Neshoduje-li se&nbsp;tedy v&nbsp;nich něco s&nbsp;našimi staročeskými mluvnicemi, přičtěte to&nbsp;buď nedostatečné paměti pana Broučka, nebo nemluvnickému mluvení onoho starého Pražana, který se&nbsp;asi po&nbsp;gramatice ohlížel právě tak málo jako Pražané nynější. Marně ostřili jste si&nbsp;proto tužky, vy&nbsp;učení pánové, kteří, snížíte-li se&nbsp;kdy k&nbsp;nám bídným beletristům českým, činíte tak jen za&nbsp;tím účelem, abyste nám dokázali bezednou naši nevědomost. Vy&nbsp;byste arci chtěli, abych kvůli těm několika staročeským stránkám navštěvoval rok vaše přednášky a&nbsp;prostudoval babylonskou věž rukopisů, inkunabulí, gramatik, rukovětí, monografií, habilitačních a&nbsp;bůhvíjakých jiných spisů. Ale já&nbsp;přiznávám se&nbsp;zkroušeně, že&nbsp;mi&nbsp;opravdové studium nevoní a&nbsp;že&nbsp;píšu raději jen tak ledabylo do&nbsp;mlhy a&nbsp;modra. Ostatně jest i&nbsp;možná, kdybych něco napsal podle profesora X, že&nbsp;by&nbsp;v&nbsp;tom profesor Y&nbsp;shledal čirý nesmysl, a&nbsp;že&nbsp;i&nbsp;to, v&nbsp;čem souhlasí všickni nynější učenci, za&nbsp;deset let bude náležeti k&nbsp;bludům dávno odsouzeným, jakž toho známe příklady. (poznámka pod čarou)</span></p>
        <hr>
        <p class="chunk" data-nb-ref-number="40" data-nb-words="12" data-nb-chars="57"><span class="idea" data-nb-ref-number="39" id="idea39" data-nb-words="12" data-nb-chars="57">Pan Brouček díval se&nbsp;za&nbsp;ním tupě, až&nbsp;s&nbsp;obzoru jeho unikl.</span></p>
        <p class="chunk" data-nb-ref-number="41" data-nb-words="164" data-nb-chars="945"><span class="idea" data-nb-ref-number="40" id="idea40" data-nb-words="164" data-nb-chars="945">„Blázen!“ pravil k&nbsp;sobě s&nbsp;určitostí. „Mohl jsem to&nbsp;poznati už&nbsp;z&nbsp;těch divných hadrů, které měl na&nbsp;sobě. Ale má&nbsp;prazvláštní motanici v&nbsp;hlavě. Myslet, že&nbsp;píšeme nyní rok čtrnáct set dvacet, – toť věru nesmysl k&nbsp;pohledání. Ostatně, jsou prý blázni, kteří sebe pokládají za&nbsp;papeže nebo krále, nosí papírové koruny, vidí v&nbsp;holém kumbálku nádhernou trůnní síň a&nbsp;v&nbsp;dozorcích blázince své ministry, – proč by&nbsp;nemohl býti také pomatenec, který se&nbsp;přenesl o&nbsp;několik století nazpátek a&nbsp;všechno si&nbsp;zařizuje podle té&nbsp;bláznivé myšlenky? Pořídil si&nbsp;divadelní oblek z&nbsp;nějakého rytířského kusu, chodí v&nbsp;noci po&nbsp;ulicích s&nbsp;lucernou, poněvadž za&nbsp;Žižkových časů sotva měli plynové osvětlení, a&nbsp;drmolí také jakous haťmatilku, která má&nbsp;býti starou češtinou. – Je&nbsp;to&nbsp;k&nbsp;popukání! A&nbsp;ten ubožák myslí ještě, že&nbsp;blázním já. Divím se&nbsp;jen, že&nbsp;ho&nbsp;nechávají v&nbsp;té&nbsp;maškaře jen tak běhat po&nbsp;Praze, se&nbsp;zbraní k&nbsp;tomu. A&nbsp;je&nbsp;to&nbsp;mrzutá náhoda, že&nbsp;jsem trefil právě na&nbsp;takového šílence.“</span></p>
        <p class="chunk" data-nb-ref-number="42" data-nb-words="27" data-nb-chars="158"><span class="idea" data-nb-ref-number="41" id="idea41" data-nb-words="27" data-nb-chars="158">Zatím popošel dále ulicí a&nbsp;spatřil před sebou za&nbsp;rohem zákmit nějaké záře. Pospíšil tam, ale náhle vrazil do&nbsp;nějaké překážky a&nbsp;překotil se&nbsp;s&nbsp;hlasným zaklením.</span></p>
        <p class="chunk" data-nb-ref-number="43" data-nb-words="20" data-nb-chars="116"><span class="idea" data-nb-ref-number="42" id="idea42" data-nb-words="20" data-nb-chars="116">Když se&nbsp;zdvihl a&nbsp;sirkou na&nbsp;překážku posvítil, shledal s&nbsp;ustrnutím, že&nbsp;je&nbsp;to&nbsp;silný řetěz, přepjatý napříč přes ulici.</span></p>
        <p class="chunk" data-nb-ref-number="44" data-nb-words="113" data-nb-chars="661"><span class="idea" data-nb-ref-number="43" id="idea43" data-nb-words="113" data-nb-chars="661">„Tohle svět neviděl,“ řádil, mna si&nbsp;poblácenou rukou obražené koleno. „To již není nedbalost, ale hotové darebáctví. Řetěz přes ulici! Tohle již volá do&nbsp;nebe! A&nbsp;kdyby k&nbsp;tomu pověsili alespoň nějakou lucerničku, – ale ne, nastraží to&nbsp;jako naschvál v&nbsp;nejhlubší tmě, aby si&nbsp;poplatníci polámali nohy a&nbsp;ruce. Řetěz přes ulici! No&nbsp;počkejte, tím řetězem vám zacinkám, až&nbsp;vás budou uši brnět. Na&nbsp;to&nbsp;se&nbsp;podíváme, smí-li nám obec za&nbsp;naše krvavé peníze ještě zatahovat ulice řetězem. A&nbsp;vůbec, než bych se&nbsp;zlobil v&nbsp;takovém Kocourkově, to&nbsp;prodám raději svůj barák a&nbsp;budu svého bohatství užívat ve&nbsp;Vídni nebo v&nbsp;jiném pořádném městě, kde by&nbsp;se&nbsp;styděli míti ulice na&nbsp;řetězích.“</span></p>
        <p class="chunk" data-nb-ref-number="45" data-nb-words="14" data-nb-chars="81"><span class="idea" data-nb-ref-number="44" id="idea44" data-nb-words="14" data-nb-chars="81">Jak patrno, připomenul si&nbsp;pan Brouček opět svůj poklad a&nbsp;byl tím poněkud udobřen.</span></p>
        <p class="chunk" data-nb-ref-number="46" data-nb-words="39" data-nb-chars="259"><span class="idea" data-nb-ref-number="45" id="idea45" data-nb-words="39" data-nb-chars="259">Podlezl pod nešťastným řetězem a&nbsp;kráčel opatrněji dále. Ulice zahýbala tu&nbsp;ostře napravo a&nbsp;na&nbsp;konci jejím spatřil jasné, plápolavé světlo. Brzy rozeznal velikou hranici dříví, která hořela uprostřed ulice a&nbsp;kolem níž se&nbsp;míhaly fantastické stíny četných postav.</span></p>
        <p class="chunk" data-nb-ref-number="47" data-nb-words="44" data-nb-chars="250"><span class="idea" data-nb-ref-number="46" id="idea46" data-nb-words="44" data-nb-chars="250">„I podívejme se! Toť celé vojsko metařů nebo stokařů. Proto snad ten řetěz. A&nbsp;co&nbsp;tam asi kutí? Snad dokonce neprovádějí potichu a&nbsp;pod pokličkou tu&nbsp;novou kanalisaci, o&nbsp;které se&nbsp;pořád mluví a&nbsp;píše, aby nás jednou z&nbsp;čista jasna příjemně překvapi… Ouha!“</span></p>
        <p class="chunk" data-nb-ref-number="48" data-nb-words="23" data-nb-chars="140"><span class="idea" data-nb-ref-number="47" id="idea47" data-nb-words="23" data-nb-chars="140">V&nbsp;myšlenkách vrazil zase do&nbsp;něčeho, v&nbsp;čemž poznal jakýs důkladný, železem pobitý šraňk. Přijal to&nbsp;nové překvapení už&nbsp;jen s&nbsp;jizlivým humorem.</span></p>
        <p class="chunk" data-nb-ref-number="49" data-nb-words="20" data-nb-chars="126"><span class="idea" data-nb-ref-number="48" id="idea48" data-nb-words="20" data-nb-chars="126">„Hezky! Není dosti řetězů, ještě klády. Snad si&nbsp;myslí obec, že&nbsp;nám neuškodí trochu tělocviku! Vilímku a&nbsp;Březnovský, kde jste?“</span></p>
        <p class="chunk" data-nb-ref-number="50" data-nb-words="93" data-nb-chars="565"><span class="idea" data-nb-ref-number="49" id="idea49" data-nb-words="93" data-nb-chars="565">Vtom zpozoroval však cosi, co&nbsp;jej překvapilo ještě mnohem více. Všiml si&nbsp;podivné věžaté brány, jejíž silueta, zčásti onou hranicí ozářená, uzavírala ulici a&nbsp;podle níž s&nbsp;obou stran se&nbsp;černala zubovatá hradba. Pravil si&nbsp;určitě, že&nbsp;nikde na&nbsp;Starém Městě, ba&nbsp;vůbec v&nbsp;Praze není takové brány a&nbsp;hradby. Duchem jeho zavířily trapné pochybnosti: Což jestli ani není v&nbsp;Praze, jestli proletěl onou ďábelskou šachtou až&nbsp;někam na&nbsp;druhou stranu zeměkoule, mezi protinožce! Dostal-li se&nbsp;z&nbsp;Vikárky na&nbsp;měsíc, proč by&nbsp;se&nbsp;z&nbsp;té&nbsp;zakleté místnosti nemohl propadnouti třeba až&nbsp;do&nbsp;pekla?!</span></p>
        <p class="chunk" data-nb-ref-number="51" data-nb-words="99" data-nb-chars="681"><span class="idea" data-nb-ref-number="50" id="idea50" data-nb-words="99" data-nb-chars="681">Trapné myšlenky proměnily se&nbsp;přímo v&nbsp;ustrnutí a&nbsp;zděšení, když prodlel zrakem na&nbsp;podobách kolem hořící hranice, dílem sedících, dílem stojících, které mohl odtud již dobře rozeznati. Byli to&nbsp;většinou statní a&nbsp;hranatí mužové divokého vzezření, odění dílem v&nbsp;hrubé haleny, dílem v&nbsp;pestré šaty podivného střihu, dílem v&nbsp;jakési železné nebo drátěné brnění; jedni měli na&nbsp;hlavách okrouhlé přilby, jiní podivně točené čepice neb nevídané klobouky, opět jiní různobarevné kukly, a&nbsp;příšernost toho skupení, zčásti ozářeného rudým odleskem hranice, zvyšovaly pro pana Broučka strašné zbraně: halapartny, meče, palice s&nbsp;dlouhými železnými bodlinami, okované a&nbsp;množstvím hřebíků posázené cepy…</span></p>
        <p class="chunk" data-nb-ref-number="52" data-nb-words="115" data-nb-chars="762"><span class="idea" data-nb-ref-number="51" id="idea51" data-nb-words="115" data-nb-chars="762">Předtím zlobil se&nbsp;sice pan Brouček na&nbsp;rozličné obecní nepořádky, kteréž mu&nbsp;způsobily několik malých nepříjemností; ale v&nbsp;pozadí těch lehkých chmur zářila stále myšlenka na&nbsp;příští velké bohatství a&nbsp;nedopouštěla, aby radostně rozjařená jeho nálada vážně a&nbsp;doopravdy se&nbsp;zkalila. Nyní však zmizel rázem onen radostný pocit a&nbsp;celou duši zachvátilo ohromné zděšení. Chvíli hleděl pan domácí okem hrůzou vypouleným bez pohnutí, jako zkamenělý na&nbsp;strašlivou společnost. Pak začal potichu couvati, až&nbsp;zaskočil rychle za&nbsp;roh blízké poboční ulice. Odtud vyhlédl ještě jednou opatrně k&nbsp;podálnému ležení ozbrojenců: ale rychle zatáhl opět hlavu, neboť se&nbsp;mu&nbsp;zdálo, že&nbsp;děsná společnost obrátila směrem k&nbsp;němu hrozivé obličeje a&nbsp;chápala se&nbsp;svých zbraní, aby jej pronásledovala.</span></p>
        <p class="chunk" data-nb-ref-number="53" data-nb-words="23" data-nb-chars="131"><span class="idea" data-nb-ref-number="52" id="idea52" data-nb-words="23" data-nb-chars="131">V&nbsp;šíleném strachu ubíhal náš hrdina odtud a&nbsp;teprve po&nbsp;delším běhu, když za&nbsp;sebou ničeho neslyšel, klesl bez dechu na&nbsp;široký patník.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>