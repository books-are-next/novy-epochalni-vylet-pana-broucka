<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Nový epochální výlet pana Broučka tentokrát do 15. století</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Svatopluk Čech: Nový epochální výlet pana Broučka tentokrát do 15. století">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Nový epochální výlet pana Broučka tentokrát do 15. století">
    <meta property="og:title" content="Nový epochální výlet pana Broučka tentokrát do 15. století">
    <meta property="og:type" content="book">
    <meta property="og:book:author" content="Svatopluk Čech">
    <meta property="twitter:title" content="Svatopluk Čech: Nový epochální výlet pana Broučka tentokrát do 15. století">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./section0013.html">
    <link rel="next" href="./section0015.html">
    <meta name="nb-order" content="14">
    <link rel="self" href="section0014.html">
    <meta name="nb-identifier" content="cech-novy-epochalni-vylet-pana-broucka-tentokrat-do-15-stoleti-f4fab59">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3502" data-nb-chars="21255">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <h2 id="xi" class="chunk" data-nb-ref-number="2" data-nb-words="1" data-nb-chars="3">&nbsp;
            <span class="idea" data-nb-ref-number="1" id="idea1" data-nb-words="1" data-nb-chars="3">XI.</span>
          </h2>
          <p class="chunk" data-nb-ref-number="3" data-nb-words="11" data-nb-chars="70"><span class="idea" data-nb-ref-number="2" id="idea2" data-nb-words="11" data-nb-chars="70">Hejtman Chval uznal i&nbsp;tvou statečnost – budeš řádným bratrem táborem!“</span></p>
          <p class="chunk" data-nb-ref-number="4" data-nb-words="10" data-nb-chars="60"><span class="idea" data-nb-ref-number="3" id="idea3" data-nb-words="10" data-nb-chars="60">„Ovšem, pojď s&nbsp;námi tuto na&nbsp;Vítkovu horu,“ přisvědčil Chval.</span></p>
          <p class="chunk" data-nb-ref-number="5" data-nb-words="32" data-nb-chars="231"><span class="idea" data-nb-ref-number="4" id="idea4" data-nb-words="32" data-nb-chars="231">Brouček souhlasil a&nbsp;kráčel s&nbsp;Chvalem Řepickým z&nbsp;Machovic, hejtmanem táborským, a&nbsp;proslulým knězem Václavem Korandou, jejichž plná jména později vyzvěděl, po&nbsp;stezce mezi vinohrady, zčásti zpustošenými, vzhůru na&nbsp;nynější vrch Žižkov.</span></p>
          <p class="chunk" data-nb-ref-number="6" data-nb-words="36" data-nb-chars="239"><span class="idea" data-nb-ref-number="5" id="idea5" data-nb-words="36" data-nb-chars="239">Hejtman Chval stoupal napřed, Koranda však držel se&nbsp;za&nbsp;ním po&nbsp;boku nastávajícího tábora, vykládaje mu&nbsp;své náhledy o&nbsp;zavržitelnosti postů, církevních svátků, latiny při mši, vzývání svatých, modliteb za&nbsp;zemřelé a&nbsp;jiné kusy učení táborského.</span></p>
          <p class="chunk" data-nb-ref-number="7" data-nb-words="70" data-nb-chars="451"><span class="idea" data-nb-ref-number="6" id="idea6" data-nb-words="70" data-nb-chars="451">Pan Brouček stával se&nbsp;čím dále posluchačem roztržitějším; ani plamenná muka očistcová, která kněz obšírnými důvody odkazoval do&nbsp;říše bájí, nedovedla ho&nbsp;rozehřáti a&nbsp;v&nbsp;duchu posílal nudného společníka někam do&nbsp;sousedství popíraného očistce. Nebylť mu&nbsp;Koranda vůbec hrubě sympatický. To&nbsp;hubené tělo, bledé tváře, horečně svítící oči a&nbsp;k&nbsp;tomu ten ohromný meč po&nbsp;boku – ne, tohle nebyl společník po&nbsp;vkusu pana domácího. „Čistý velebníček,“ prohodil k&nbsp;sobě.</span></p>
          <p class="chunk" data-nb-ref-number="8" data-nb-words="22" data-nb-chars="127"><span class="idea" data-nb-ref-number="7" id="idea7" data-nb-words="22" data-nb-chars="127">Kněz přetrhl pojednou svůj výklad a&nbsp;zastaviv se&nbsp;upřel naň své plamenné oči tak pronikavě, že&nbsp;náš hrdina leknutím až&nbsp;se&nbsp;zachvěl.</span></p>
          <p class="chunk" data-nb-ref-number="9" data-nb-words="10" data-nb-chars="57"><span class="idea" data-nb-ref-number="8" id="idea8" data-nb-words="10" data-nb-chars="57">„Proč na&nbsp;mne tak divně hledíš?“ otázal se&nbsp;Koranda přísně.</span></p>
          <p class="chunk" data-nb-ref-number="10" data-nb-words="22" data-nb-chars="125"><span class="idea" data-nb-ref-number="9" id="idea9" data-nb-words="22" data-nb-chars="125">„I nic, velebný pane, – nic,“ omlouval se&nbsp;rozpačitě pan Brouček. „Pomyslil jsem si&nbsp;jen, že&nbsp;to&nbsp;máte kapitální zabiják u&nbsp;pasu.“</span></p>
          <p class="chunk" data-nb-ref-number="11" data-nb-words="9" data-nb-chars="52"><span class="idea" data-nb-ref-number="10" id="idea10" data-nb-words="9" data-nb-chars="52">„Zdaž mi&nbsp;chceš vytýkati oči mým mečem?“ zvolal kněz.</span></p>
          <p class="chunk" data-nb-ref-number="12" data-nb-words="41" data-nb-chars="229"><span class="idea" data-nb-ref-number="11" id="idea11" data-nb-words="41" data-nb-chars="229">„Já – vám – já&nbsp;ti&nbsp;– já&nbsp;oči vypíchnout –?“ koktal všecek pomaten náš hrdina, který neměl ovšem ani tušení o&nbsp;staročeské frázi, v&nbsp;níž „vytýkati někomu něčím oči“ znamená prostě tolik jako v&nbsp;novočeštině „někomu něco do&nbsp;očí vyčítati“.</span></p>
          <p class="chunk" data-nb-ref-number="13" data-nb-words="176" data-nb-chars="1037"><span class="idea" data-nb-ref-number="12" id="idea12" data-nb-words="176" data-nb-chars="1037">„Věz, že&nbsp;sice i&nbsp;já&nbsp;meč si&nbsp;připínám v&nbsp;dobách, kdy snad jedno rameno rozhodnouti může svatý boj pro zákon Páně,“ pravil Koranda slavně; „ale kdyby došlo na&nbsp;tuto potřebu nejhorší a&nbsp;ruce mé, boží službě zasvěcené, poskvrnily se&nbsp;lidské krve prolitím, tuť nikdy již nedotkly by&nbsp;se&nbsp;kalicha s&nbsp;velebnou krví Kristovou!“ (,Staří letopisové‘ nás poučují, že&nbsp;se&nbsp;Koranda skutečně zachoval podle slov k&nbsp;panu Broučkovi pronesených. Tento kněz táborský, jenž na&nbsp;památné hromadě U&nbsp;křížků první volal k&nbsp;lidu, že&nbsp;potřebí jest, aby již nechodili s&nbsp;poutničkou holí, ale s&nbsp;mečem v&nbsp;rukou; který dlel v&nbsp;tuhém boji u&nbsp;Sudoměře a&nbsp;v&nbsp;jiných bojích četných; který tak horlivě vodil ozbrojený lid na&nbsp;kláštery a&nbsp;nabádal k&nbsp;dílu zkázy; kterého ještě mnohem později Eneáš Sylvius, setkav se&nbsp;s&nbsp;ním již starcem v&nbsp;Táboře, nazval „starým ďábla nástrojem“: týž Koranda přestal ještě téhož roku 1420 až&nbsp;do&nbsp;své smrti sloužiti mše proto, poněvadž na&nbsp;Přiběnicích s&nbsp;jinými se&nbsp;bránil, házeje s&nbsp;věže kamení dolů na&nbsp;nepřátele, a&nbsp;tudíž se&nbsp;domníval, že&nbsp;přitom někoho se&nbsp;světa sprovodil.)</span></p>
          <p class="chunk" data-nb-ref-number="14" data-nb-words="22" data-nb-chars="151"><span class="idea" data-nb-ref-number="13" id="idea13" data-nb-words="22" data-nb-chars="151">Po&nbsp;episodě s&nbsp;mečem pokračoval kněz ve&nbsp;svých náboženských výkladech; ale pan Brouček přestal již nadobro poslouchati. Ducha jeho zaměstnávaly jiné věci.</span></p>
          <p class="chunk" data-nb-ref-number="15" data-nb-words="73" data-nb-chars="446"><span class="idea" data-nb-ref-number="14" id="idea14" data-nb-words="73" data-nb-chars="446">Z&nbsp;počátku bral se&nbsp;chutě do&nbsp;vrchu, ale čím výše vystupoval, tím více klesal na&nbsp;mysli. Přicházelyť mu&nbsp;na&nbsp;paměť všechny pravdivé i&nbsp;nepravdivé historky, které kdy slýchal o&nbsp;Žižkovi: ty&nbsp;hřeby, které prý hrozný slepec vrážel do&nbsp;tonsur kněžských, ty&nbsp;oběti, jež prý vlastnoručně palcátem zabíjel, a&nbsp;jiné, které dal v&nbsp;jedné sakristii za&nbsp;živa upáliti, a&nbsp;p. Hleděl tedy s&nbsp;úzkostí stále vzrůstající vstříc okamžiku, až&nbsp;bude představen strašnému vůdci táborů.</span></p>
          <p class="chunk" data-nb-ref-number="16" data-nb-words="86" data-nb-chars="526"><span class="idea" data-nb-ref-number="15" id="idea15" data-nb-words="86" data-nb-chars="526">Na&nbsp;hřebenu hory, na&nbsp;samém kraji jeho ku&nbsp;Praze obráceném, stál čtyřhranný dřevěný srub se&nbsp;střílnami a&nbsp;vyčnívajícím shora podsebitím, obehnaný zdí z&nbsp;kamení a&nbsp;hlíny, jakož i&nbsp;příkopem. Chodci zahnuli však pod tímto srubem na&nbsp;zadní, jižní stráň hory, k&nbsp;nynějšímu Žižkovu obrácenou. Odtud bylo již viděti i&nbsp;druhý dřevěný srub, též na&nbsp;hřebenu hory v&nbsp;některé vzdálenosti od&nbsp;prvního na&nbsp;východ vystavěný a&nbsp;rovněž zdí a&nbsp;příkopem chráněný. Vedle něho zdvíhala se&nbsp;jakási věž v&nbsp;rohu jedné z&nbsp;ohrazených vinic, pokrývajících tuto jižní stráň.</span></p>
          <p class="chunk" data-nb-ref-number="17" data-nb-words="135" data-nb-chars="807"><span class="idea" data-nb-ref-number="16" id="idea16" data-nb-words="135" data-nb-chars="807">„Chceš-li se&nbsp;státi vůdcem vojenským, jak možno se&nbsp;domnívati podle tvého útoku v&nbsp;bok Němcův, u&nbsp;Žižky budeš míti školu nejlepší,“ pravil s&nbsp;úsměvem Chval Řepický k&nbsp;panu Broučkovi, když se&nbsp;plahočili po&nbsp;příkré stráni zpustošenou vinicí vzhůru na&nbsp;hřeben. „Hle, kterak rychle a&nbsp;lacino si&nbsp;tuto zřídil znamenitou tvrz, jak vtipně se&nbsp;tu&nbsp;ohradil a&nbsp;okopal! Naše vojsko leží na&nbsp;úzkém hřebenu hory mezi oběma sruby, chráněno jimi na&nbsp;východ a&nbsp;západ; od&nbsp;půlnoci je&nbsp;mu&nbsp;bezpečnou obranou srázná, zhola nepřístupná stráň a&nbsp;také k&nbsp;této polední straně jest, jakož vidíš, sklon hory dosti příkrý, i&nbsp;vadí tu&nbsp;také nepříteli vinice a&nbsp;jejich kamenné ohrady. Žižka svým bystrým jedním okem všechno umí nejlépe vyhlídnouti a&nbsp;všeho k&nbsp;záměrům svým použíti; hleď, i&nbsp;ona věž viničná dobře se&nbsp;mu&nbsp;hodila k&nbsp;lepšímu opevnění východního srubu.“</span></p>
          <p class="chunk" data-nb-ref-number="18" data-nb-words="19" data-nb-chars="119"><span class="idea" data-nb-ref-number="17" id="idea17" data-nb-words="19" data-nb-chars="119">Zatím dostoupili blízko k&nbsp;hřebenu, vyšli z&nbsp;vinice přes rozbořenou zeď a&nbsp;pan Brouček spatřil před sebou vojsko táborské.</span></p>
          <p class="chunk" data-nb-ref-number="19" data-nb-words="140" data-nb-chars="893"><span class="idea" data-nb-ref-number="18" id="idea18" data-nb-words="140" data-nb-chars="893">Byly tu&nbsp;rozloženy mezi oběma sruby husté davy mužů, žen i&nbsp;výrostků v&nbsp;nejpestřejší směsici. Malá část mužů měla krunýře a&nbsp;přilby; většina byla oblečena jen v&nbsp;kabáty kožené neb soukenné, krátké sukně, nohavice a&nbsp;škorně neb opánky, tkanicemi k&nbsp;nohám připevněné, někteří v&nbsp;haleny nebo pláště, na&nbsp;hlavě pak měli kukly, nemotorné klobouky nebo huňaté čepice. Mnozí nesli na&nbsp;kabátě přišitý kalich z&nbsp;červeného sukna. Zbraněmi jejich byly sudlice, kopí, okované cepy, palcáty, samostříly, meče; část měla podlouhlé veliké štíty dřevěné, většinou koží nebo plátnem potažené a&nbsp;pomalované. Zbraní výrostků byl kožený ruční prak na&nbsp;loučení kamenů. Ženy a&nbsp;dívky byly buď prostovlasé nebo měly na&nbsp;hlavách dlouhé plachetky, páskou k&nbsp;čelu připoutané, na&nbsp;těle jen režné košile a&nbsp;prosté sukně, zčásti kabátce nebo pláště, a&nbsp;byly většinou tváří stejně opálených jako mužové, těl statných, očí jiskrných a&nbsp;smělých.</span></p>
          <p class="chunk" data-nb-ref-number="20" data-nb-words="75" data-nb-chars="470"><span class="idea" data-nb-ref-number="19" id="idea19" data-nb-words="75" data-nb-chars="470">Některé zástupy stály dosud na&nbsp;půlnočním okraji hory, odkud byly patrně průběh boje na&nbsp;Špitálském poli sledovaly; jiní seděli, živě rozmlouvajíce o&nbsp;šarvátce právě ukončené; některý počet žen, mužů i&nbsp;výrostků pak byl již opět zaměstnán u&nbsp;srubů, kdež dokončoval poslední části zdí, na&nbsp;obranu tam sdělaných. Mezi zástupy bylo také viděti několik kněží, veskrze vousatých a&nbsp;šatem jen málo od&nbsp;ostatního množství se&nbsp;lišících; někteří nesli bibli pod paží nebo i&nbsp;kalich v&nbsp;ruce.</span></p>
          <p class="chunk" data-nb-ref-number="21" data-nb-words="17" data-nb-chars="102"><span class="idea" data-nb-ref-number="20" id="idea20" data-nb-words="17" data-nb-chars="102">A&nbsp;nad celým tím pestrým, malebným obrazem vlál na&nbsp;vysoké žerdi dlouhý bílý prapor s&nbsp;červeným kalichem.</span></p>
          <p class="chunk" data-nb-ref-number="22" data-nb-words="43" data-nb-chars="269"><span class="idea" data-nb-ref-number="21" id="idea21" data-nb-words="43" data-nb-chars="269">Chval z&nbsp;Machovic uvedl nového tábora k&nbsp;vojevůdci, tehdáž ještě jednookému, kterýž právě s&nbsp;železným palcátem v&nbsp;klíně na&nbsp;velikém balvanu jako na&nbsp;prestolu sedě, s&nbsp;výstupku hory pátravě pohlížel přes Vltavu na&nbsp;ležení nepřátel, do&nbsp;něhož se&nbsp;německá jízda zatím již navrátila.</span></p>
          <p class="chunk" data-nb-ref-number="23" data-nb-words="52" data-nb-chars="352"><span class="idea" data-nb-ref-number="22" id="idea22" data-nb-words="52" data-nb-chars="352">Čím blíže pan Brouček přicházel, tím větší úzkost pociťoval před setkáním se&nbsp;strašným vůdcem táborským, a&nbsp;když konečně před Žižkou stanul, měl oči strachem zakaleny tak, že&nbsp;nemůže vylíčiti ani podobu, ani šat jeho, čehož sluší litovati tím více, poněvadž ve&nbsp;starých památkách dosud marně hledáme podobiznu nepochybně věrnou největšího hrdiny národního.</span></p>
          <p class="chunk" data-nb-ref-number="24" data-nb-words="11" data-nb-chars="72"><span class="idea" data-nb-ref-number="23" id="idea23" data-nb-words="11" data-nb-chars="72">Přepamátné setkání Jana Žižky s&nbsp;Matějem Broučkem odbylo se&nbsp;velmi krátce.</span></p>
          <p class="chunk" data-nb-ref-number="25" data-nb-words="35" data-nb-chars="194"><span class="idea" data-nb-ref-number="24" id="idea24" data-nb-words="35" data-nb-chars="194">Chval pravil: „Vedu ti&nbsp;nového tábora, bratře Žižko: já&nbsp;a&nbsp;kněz Koranda setkali jsme se&nbsp;s&nbsp;ním dole na&nbsp;poli Špitálském, kdež s&nbsp;Pražany mužsky bojoval, a&nbsp;na&nbsp;žádost jeho přijali jsme ho&nbsp;mezi bratry.“</span></p>
          <p class="chunk" data-nb-ref-number="26" data-nb-words="42" data-nb-chars="249"><span class="idea" data-nb-ref-number="25" id="idea25" data-nb-words="42" data-nb-chars="249">Třesoucí se&nbsp;Brouček cítil, kterak bystré jedno oko Žižkovo zpytavě na&nbsp;něm spočívá, a&nbsp;pak slyšel jeho zvučný, velitelský hlas: „Zdá mi&nbsp;se, žes dosud břichu svému sloužil více nežli Bohu. Však u&nbsp;nás brzy pozbudeš hříšného tuku. Jaké jest tvoje jméno?“</span></p>
          <p class="chunk" data-nb-ref-number="27" data-nb-words="9" data-nb-chars="61"><span class="idea" data-nb-ref-number="26" id="idea26" data-nb-words="9" data-nb-chars="61">„Matěj Brouček,“ stěží vyslovil pan domácí chvějícím se&nbsp;rtem.</span></p>
          <p class="chunk" data-nb-ref-number="28" data-nb-words="27" data-nb-chars="153"><span class="idea" data-nb-ref-number="27" id="idea27" data-nb-words="27" data-nb-chars="153">„Nuže, bratře Matěji, hejtman Chval přijme tě&nbsp;mezi své cepníky a&nbsp;vycvičí tě&nbsp;k&nbsp;boji po&nbsp;našem způsobu; nyní jdi a&nbsp;pomáhej pracovníkům na&nbsp;zdech! Zdráv buď!“</span></p>
          <p class="chunk" data-nb-ref-number="29" data-nb-words="27" data-nb-chars="156"><span class="idea" data-nb-ref-number="28" id="idea28" data-nb-words="27" data-nb-chars="156">Chval odešel s&nbsp;Broučkem k&nbsp;zástupu cepníků, kteří pozdravem a&nbsp;někteří stiskem ruky uvítali nového bratra, a&nbsp;pak jej dovedl mezi ženy a&nbsp;muže na&nbsp;zdi pracující.</span></p>
          <p class="chunk" data-nb-ref-number="30" data-nb-words="14" data-nb-chars="87"><span class="idea" data-nb-ref-number="29" id="idea29" data-nb-words="14" data-nb-chars="87">„Jsi chlapík silný, bratře; můžeš podávati kameny,“ rozkázal mu&nbsp;a&nbsp;vrátil se&nbsp;k&nbsp;cepníkům.</span></p>
          <p class="chunk" data-nb-ref-number="31" data-nb-words="94" data-nb-chars="549"><span class="idea" data-nb-ref-number="30" id="idea30" data-nb-words="94" data-nb-chars="549">Bratr Matěj byl sice rád, že&nbsp;má&nbsp;představení u&nbsp;Žižky odbyto, ale úkol na&nbsp;uvítanou mu&nbsp;přidělený naplňoval jej pramalým potěšením. „Pěkné přivítání,“ – hučel do&nbsp;sebe. – „Mám podávat kameny jako nádeník! Ani se&nbsp;to&nbsp;pro vojáka nesluší. Skoro se&nbsp;mi&nbsp;zdá, že&nbsp;jsem vyvedl notnou hloupost. Pražané znají přece uctíti hosta. Janek od&nbsp;Zvonu je&nbsp;sice jinak potrhlý, ale na&nbsp;špatné pohoštění – kromě té&nbsp;komořice – si&nbsp;nemohu naříkat. Mohl jsem nyní po&nbsp;šarvátce sedět klidně u&nbsp;medoviny v&nbsp;krčmě nebo za&nbsp;plným stolem u&nbsp;Domšíků. Baže jsem prohloupil, pořádně prohloupil!“</span></p>
          <p class="chunk" data-nb-ref-number="32" data-nb-words="79" data-nb-chars="497"><span class="idea" data-nb-ref-number="31" id="idea31" data-nb-words="79" data-nb-chars="497">Brzy poznal také, že&nbsp;nebyla jeho práce žádnou hračkou. Musel zdvíhati balvany, že&nbsp;se&nbsp;pod nimi až&nbsp;prohýbal, a&nbsp;starý, šedobradý tábor, jménem bratr Stach, kterému Žižka dohled na&nbsp;pracovníky svěřil, pobádal jej ustavičně k&nbsp;pospěchu. Utrmácen již cestami po&nbsp;Praze, ruchem šarvátky a&nbsp;lezením na&nbsp;Vítkovu horu, musel nyní v&nbsp;úpalu slunečním robotit, až&nbsp;ho&nbsp;všecky údy bolely a&nbsp;po&nbsp;rozžhavených tvářích stékaly potůčky horkého potu. K&nbsp;tomu smály se&nbsp;ještě táborky jeho hlubokým povzdechům a&nbsp;žalobným posuňkům.</span></p>
          <p class="chunk" data-nb-ref-number="33" data-nb-words="33" data-nb-chars="199"><span class="idea" data-nb-ref-number="32" id="idea32" data-nb-words="33" data-nb-chars="199">Jaktěživ ani nezavadil o&nbsp;sprostou práci a&nbsp;teď se&nbsp;musel trmácet jako nejbídnější pomahač na&nbsp;stavbě. On, majitel třípatrového domu! Kdyby ho&nbsp;viděli jeho známí při takové lopotě! Bylo mu&nbsp;téměř do&nbsp;pláče.</span></p>
          <p class="chunk" data-nb-ref-number="34" data-nb-words="28" data-nb-chars="175"><span class="idea" data-nb-ref-number="33" id="idea33" data-nb-words="28" data-nb-chars="175">Když byla konečně práce hotova, svalil se&nbsp;únavou jako žok do&nbsp;trávy na&nbsp;pokraji příkré severní stráně. S&nbsp;trpkou výčitkou pohlížel na&nbsp;ruce rozedřené, plné puchýřů krví podlitých.</span></p>
          <p class="chunk" data-nb-ref-number="35" data-nb-words="121" data-nb-chars="753"><span class="idea" data-nb-ref-number="34" id="idea34" data-nb-words="121" data-nb-chars="753">Když si&nbsp;poněkud oddechl a&nbsp;večerním vánkem se&nbsp;ochladil, zadíval se&nbsp;smutně dolů do&nbsp;krajiny. Vzpomněl si, kterak ještě nedávno, v&nbsp;devatenáctém století, zabloudil procházkou na&nbsp;Žižkov a&nbsp;jak právě s&nbsp;tohoto místa spokojeně pohlížel na&nbsp;střelbu a&nbsp;cvičení vojenská u&nbsp;invalidovny, na&nbsp;živé předměstí karlínské, na&nbsp;jasnou řeku, po&nbsp;níž se&nbsp;vlekly nemotorné staré lodě, koňmi tažené, na&nbsp;veselou krajinu s&nbsp;Libní, továrnami holešovickými, Stromovkou, vínorodou Trojí a&nbsp;přívětivou Pelc-Tyrolkou. Můj bože, jaká to&nbsp;hrozná změna! Nyní vidí před sebou tutéž krajinu, tu&nbsp;samou v&nbsp;malebné oklice zatočenou Vltavu, za&nbsp;ní&nbsp;v&nbsp;pozadí lesnaté Ladví a&nbsp;dlouhé površí, táhnoucí se&nbsp;odtud až&nbsp;k&nbsp;Podbabě – všechno je&nbsp;totéž – ale jak zcela jinak vypadá přece ta&nbsp;krajina ve&nbsp;století patnáctém!</span></p>
          <p class="chunk" data-nb-ref-number="36" data-nb-words="88" data-nb-chars="567"><span class="idea" data-nb-ref-number="35" id="idea35" data-nb-words="88" data-nb-chars="567">Místo Invalidovny a&nbsp;Karlína holá pláň s&nbsp;několika rozptýlenými domky; vzadu po&nbsp;výšinách od&nbsp;nepatrné vesničky Libně až&nbsp;k&nbsp;Podbabě samý jen vinohrad; místo holešovických továren toliko široká role u&nbsp;malé vesničky a&nbsp;na&nbsp;nich vojenský tábor; jiné veliké tábory na&nbsp;Letné, u&nbsp;Ovence a&nbsp;Stromovky, tehdejší Královské obory, i&nbsp;blíže u&nbsp;hradu pražského všechna ta&nbsp;krajina za&nbsp;řekou jest pokryta vojenskými boudami a&nbsp;stany, hemží se&nbsp;bojovníky a&nbsp;koňstvem, ježí se&nbsp;kopími, blýská se&nbsp;všelikými zbraněmi, třepetá korouhvemi a&nbsp;kmitá červenými kříži. Jediné to&nbsp;velkolepé mraveniště válečné!</span></p>
          <p class="chunk" data-nb-ref-number="37" data-nb-words="33" data-nb-chars="208"><span class="idea" data-nb-ref-number="36" id="idea36" data-nb-words="33" data-nb-chars="208">Pan Brouček teprve nyní plně poznal strašlivou moc, které troufají si&nbsp;čeliti zaslepení Pražané a&nbsp;ta&nbsp;hrstka táborů. Nemohl ani pochopiti takovou bláhovost a&nbsp;pravil sobě, že&nbsp;minuli se&nbsp;zajisté všichni s&nbsp;rozumem.</span></p>
          <p class="chunk" data-nb-ref-number="38" data-nb-words="190" data-nb-chars="1093"><span class="idea" data-nb-ref-number="37" id="idea37" data-nb-words="190" data-nb-chars="1093">Starý bratr Stach, který se&nbsp;posadil vedle něho, ozval se&nbsp;pojednou, jako by&nbsp;četl v&nbsp;jeho myšlenkách: „Žasneš nad počtem nepřátel, bratře, a&nbsp;snad i&nbsp;soudíš, že&nbsp;pošetilci jsme, čekajíce vítězství nad silou takovou. Ha, nebyl jsi v&nbsp;boji u&nbsp;Sudoměře jako já, neviděl jsi tu&nbsp;strašnou blýskavici železných pánů proti nám, hrstce neoděných sedláků, jejichž hradbou jedinou bylo dvanácte vozů a&nbsp;Hospodin Bůh… Více než pět jich bylo na&nbsp;jednoho našince a&nbsp;na&nbsp;kopyta koňů svých nás chtěli rozebrati… Ale Bůh kázal slunci, aby před časem zapadlo za&nbsp;horu, a&nbsp;ve&nbsp;tmě bili se&nbsp;nepřátelé sami mezi sebou i&nbsp;rozprášeni jsou cepy našimi v&nbsp;útěk hanebný… Tys nebyl u&nbsp;Nekměře, bratře; tys neslyšel hrozný třeskot našich cepů, když jsme u&nbsp;Poříčí tepali vojska královská… A&nbsp;doufání pevné mám v&nbsp;Pána Boha, že&nbsp;i&nbsp;Zikmund nešlechetný dá&nbsp;hřbet před námi s&nbsp;těmi Míšňáky, Durynky, Bavoříky a&nbsp;vším tím zlostným pokolením německým, i&nbsp;se&nbsp;svými Uhřaty a&nbsp;všemi těmi pronárody světa… Hospodin je&nbsp;s&nbsp;námi a&nbsp;žehná zbraním našim, poněvadž vidí v&nbsp;čistá srdce naše a&nbsp;ví, že&nbsp;nebojujeme pro zisk ni&nbsp;slávu, než na&nbsp;obranu své země a&nbsp;svaté pravdy.“</span></p>
          <p class="chunk" data-nb-ref-number="39" data-nb-words="82" data-nb-chars="491"><span class="idea" data-nb-ref-number="38" id="idea38" data-nb-words="82" data-nb-chars="491">Bratr Matěj – jakž nyní i&nbsp;my&nbsp;pana Broučka budeme jmenovati – pohověl sice z&nbsp;trmáceným údům, ale zato ozval se&nbsp;v&nbsp;něm jiný, tvrdošíjný nepřítel: hlad, což nebude divné nikomu, kdo uváží všechny jeho trampoty od&nbsp;časného oběda u&nbsp;Domšíků, a&nbsp;že&nbsp;od&nbsp;té&nbsp;doby požil jediného slanečka. Začal netrpělivě toužiti po&nbsp;večeři a&nbsp;znovu litoval svého odpadnutí od&nbsp;Pražanů, pomýšleje na&nbsp;dobrou kuchyni pečlivé Mandaleny a&nbsp;málo očekávaje od&nbsp;táborské polní menáže. Trpce si&nbsp;vyčítal, že&nbsp;věc tak důležitou neuvážil.</span></p>
          <p class="chunk" data-nb-ref-number="40" data-nb-words="242" data-nb-chars="1411"><span class="idea" data-nb-ref-number="39" id="idea39" data-nb-words="242" data-nb-chars="1411">Sdílný bratr Stach po&nbsp;chvíli pokračoval: „Blahořečím Pánu, že&nbsp;dopřál mým starým očím uviděti dobu spásy. Trávil jsem život v&nbsp;lopotě a&nbsp;ponížení; viděl jsem, kterak pán utiskuje poddaného, bohatý chudého, jak bratr bratra vydírá bez milosti, jenom po&nbsp;vlastním zisku a&nbsp;pohodlí se&nbsp;sháněje, po&nbsp;hříšných rozmařilostech světa; viděl jsem, jak i&nbsp;kněží, v&nbsp;ústech majíce lásku k&nbsp;Bohu a&nbsp;bližním, srdcem lnou k&nbsp;bídným rozkoším pozemským a&nbsp;milují toliko sami sebe, bažíce po&nbsp;moci a&nbsp;bohatství, hýříce a&nbsp;svatokupčíce. Slyšel jsem, že&nbsp;slujemi neřestí staly se&nbsp;i&nbsp;nejvyšší vrcholy křesťanstva, i&nbsp;pravil jsem sobě, že&nbsp;blíží se&nbsp;časové, kdy v&nbsp;nepravostech zahyne svět… Ale tu&nbsp;vzešla hvězda nad Betlémem, nebeská hvězda, v&nbsp;jejíž záři jsem zaplesal vstříc jitru vykoupení… A&nbsp;tam na&nbsp;hrádku Kozím spatřily tyto mé&nbsp;oči mistra Bohem poslaného, uši mé&nbsp;slyšely z&nbsp;čistých jeho rtů slova věčné pravdy… A&nbsp;když zvěst o&nbsp;mučednické smrti jeho dolétla ke&nbsp;mně, tu&nbsp;zatřásl jsem pěstí, zaskřípal zuby, okoval svůj cep a&nbsp;navždy opustil chatrč i&nbsp;role svá. Jediná mi&nbsp;zbyla touha: dáti život svůj za&nbsp;pravdu boží. Stará moje ruka sotva zdvíhá cep, a&nbsp;přece již ve&nbsp;třech bitvách máchal jsem jím v&nbsp;řadě nejprvnější. Meče a&nbsp;střely nepřátel jako by&nbsp;se&nbsp;vyhýbaly mé&nbsp;šedivé hlavě; ni&nbsp;krůpěj krve neprocedil jsem dosud za&nbsp;víru svou. Však nyní praví mi&nbsp;vnitřní hlas, že&nbsp;uzřím boj ze&nbsp;všech nejstrašnější a&nbsp;že&nbsp;v&nbsp;něm konečně najdu slavnou smrt za&nbsp;kalich a&nbsp;zákon Páně!“</span></p>
          <p class="chunk" data-nb-ref-number="41" data-nb-words="9" data-nb-chars="61"><span class="idea" data-nb-ref-number="40" id="idea40" data-nb-words="9" data-nb-chars="61">„Kdypak budeme večeřet?“ poněkud nevhod ozval se&nbsp;bratr Matěj.</span></p>
          <p class="chunk" data-nb-ref-number="42" data-nb-words="86" data-nb-chars="506"><span class="idea" data-nb-ref-number="41" id="idea41" data-nb-words="86" data-nb-chars="506">Stařec překvapen zíral na&nbsp;něho, nemoha se&nbsp;vpraviti v&nbsp;náhlý ten obrat od&nbsp;věcí nebeských k&nbsp;nejhrubší pozemskosti. Pak vyňal mlčky z&nbsp;kabely u&nbsp;pasu veliký kus černého chleba se&nbsp;sýrem, a&nbsp;podávaje obé Broučkovi, pravil: „Přijmi večeři mou. Jedva jsem se&nbsp;jí&nbsp;dotekl. Starý žaludek můj slábne den ode dne více a&nbsp;již hrubě nedbám o&nbsp;pokrm pozemský. Však i&nbsp;toho má&nbsp;každý v&nbsp;našem táboře dostatek. Ovšem jen pokrm nejsprostnější; neboť hříchem by&nbsp;bylo krmiti pochoutkami tu&nbsp;blátivou schránku duše a&nbsp;budoucí pytel červů.“</span></p>
          <p class="chunk" data-nb-ref-number="43" data-nb-words="66" data-nb-chars="364"><span class="idea" data-nb-ref-number="42" id="idea42" data-nb-words="66" data-nb-chars="364">Bratr Matěj přijal chléb se&nbsp;sýrem váhavě a&nbsp;zaškaredil se&nbsp;nad nimi jako noc. „A to&nbsp;je&nbsp;krásná večeře!“ láteřil v&nbsp;duchu, „kus komisárku černého jako zem a&nbsp;houževnatého jako podšev! A&nbsp;k&nbsp;tomu sýr – ba, kdyby to&nbsp;alespoň byl poctivý sýr, – ale – hanba mluvit. Myslel jsem, že&nbsp;budou mít přece kousek masa s&nbsp;nějakým komisním knedlíkem… Broučku, Broučku, kam jsi dal rozum!“</span></p>
          <p class="chunk" data-nb-ref-number="44" data-nb-words="33" data-nb-chars="183"><span class="idea" data-nb-ref-number="43" id="idea43" data-nb-words="33" data-nb-chars="183">Hlad ho&nbsp;donutil, že&nbsp;se&nbsp;pustil přece do&nbsp;tvrdého chleba, po&nbsp;němž ho&nbsp;rozbolely dásně, a&nbsp;že&nbsp;s&nbsp;odporem snědl také část sýra, který zanechal v&nbsp;jeho ústech nepříjemnou chuť a&nbsp;palčivou žízeň.</span></p>
          <p class="chunk" data-nb-ref-number="45" data-nb-words="9" data-nb-chars="52"><span class="idea" data-nb-ref-number="44" id="idea44" data-nb-words="9" data-nb-chars="52">„Kdepak tu&nbsp;dostanu něco k&nbsp;pití?“ ptal se&nbsp;malomyslně.</span></p>
          <p class="chunk" data-nb-ref-number="46" data-nb-words="11" data-nb-chars="64"><span class="idea" data-nb-ref-number="45" id="idea45" data-nb-words="11" data-nb-chars="64">Bratr Stach odepjal od&nbsp;pasu a&nbsp;podal mu&nbsp;kulatou dřevěnou nádobku.</span></p>
          <p class="chunk" data-nb-ref-number="47" data-nb-words="25" data-nb-chars="137"><span class="idea" data-nb-ref-number="46" id="idea46" data-nb-words="25" data-nb-chars="137">Bratr Matěj přijal ji&nbsp;nedůvěřivě a&nbsp;drobátko si&nbsp;přihnul; ale hned ji&nbsp;odtrhl od&nbsp;úst a&nbsp;zvolal s&nbsp;kyselým obličejem: „Vždyť je&nbsp;to&nbsp;čistá voda!“</span></p>
          <p class="chunk" data-nb-ref-number="48" data-nb-words="12" data-nb-chars="79"><span class="idea" data-nb-ref-number="47" id="idea47" data-nb-words="12" data-nb-chars="79">„Ovšem, čerstvá boží voděnka. Načerpal jsem ji&nbsp;před chvilkou dole ze&nbsp;studánky.“</span></p>
          <p class="chunk" data-nb-ref-number="49" data-nb-words="3" data-nb-chars="16"><span class="idea" data-nb-ref-number="48" id="idea48" data-nb-words="3" data-nb-chars="16">„A piva nemáte?“</span></p>
          <p class="chunk" data-nb-ref-number="50" data-nb-words="120" data-nb-chars="736"><span class="idea" data-nb-ref-number="49" id="idea49" data-nb-words="120" data-nb-chars="736">„Měli jsme dnes, ale již došlo. Žižka dbává také, aby měli bratři střídmý doušek piva na&nbsp;posilněnou. Ovšem na&nbsp;pochodech píváme obyčejně jen vodu. Ale jdeme-li do&nbsp;některého města přátelského, tu&nbsp;Žižka leckdy napřed psává: ‚Myť k&nbsp;vám bohdá brzy přijdeme; jedno mějte chléb, pivo, obrok koňům připravený‘ a&nbsp;bratři chystají k&nbsp;našemu příchodu, co&nbsp;mohou. Každý rád obětuje vše, co&nbsp;má, na&nbsp;společnou potřebu. Vždyť jsme jedna rodina božích dítek. Rytíř rovně se&nbsp;sedlákem, všichni v&nbsp;našem vojsku jsme bratři. Žádný nechce se&nbsp;vypínati nad druhého, aniž lépe žíti ostatních. Každý stará se&nbsp;o&nbsp;všechny. Všichni prodali jsme své statky a&nbsp;dědiny a&nbsp;každý vysypal stržené peníze do&nbsp;kádí, na&nbsp;Táboře k&nbsp;tomu připravených, z&nbsp;nichž platíme společné potřeby.“</span></p>
          <p class="chunk" data-nb-ref-number="51" data-nb-words="72" data-nb-chars="469"><span class="idea" data-nb-ref-number="50" id="idea50" data-nb-words="72" data-nb-chars="469">Hovorný stařec umlknul, vyrušen hlaholem zvonů, který se&nbsp;ozval zdola. Byloť se&nbsp;zatím slunce schýlilo k&nbsp;západu a&nbsp;zamodralý obzor zbarvil se&nbsp;jemnými odstíny červeni a&nbsp;zlata. Hnědý soumrak začal obestírati rozsáhlé tábory křižácké na&nbsp;pláních za&nbsp;Vltavou. Z&nbsp;měst pražských pak zahlaholil večerní pozdrav, nejprve z&nbsp;jedné, pak z&nbsp;druhé, pak z&nbsp;jiných věží, tu&nbsp;jasněji, tam temněji, v&nbsp;rozmanitých mohutných a&nbsp;lahodných hlasech, splývajících v&nbsp;ohromnou hymnu, slavnou a&nbsp;dojemnou.</span></p>
          <p class="chunk" data-nb-ref-number="52" data-nb-words="9" data-nb-chars="58"><span class="idea" data-nb-ref-number="51" id="idea51" data-nb-words="9" data-nb-chars="58">„Toť jaksi dlouhé a&nbsp;slavné klekání,“ prohodil bratr Matěj.</span></p>
          <p class="chunk" data-nb-ref-number="53" data-nb-words="6" data-nb-chars="49"><span class="idea" data-nb-ref-number="52" id="idea52" data-nb-words="6" data-nb-chars="49">„Slaví předvečer nedělní,“ vysvětlil bratr Stach.</span></p>
          <p class="chunk" data-nb-ref-number="54" data-nb-words="27" data-nb-chars="180"><span class="idea" data-nb-ref-number="53" id="idea53" data-nb-words="27" data-nb-chars="180">„Předvečer nedělní? Vždyť je&nbsp;dnes teprve pátek!“ zvolal bratr Matěj, vzpomínaje si&nbsp;určitě, že&nbsp;měl včera před svým nešťastným výletem na&nbsp;Hradčany obvyklý čtvrteční hrách s&nbsp;uzeninou.</span></p>
          <p class="chunk" data-nb-ref-number="55" data-nb-words="10" data-nb-chars="61"><span class="idea" data-nb-ref-number="54" id="idea54" data-nb-words="10" data-nb-chars="61">„Mýlíš se; sobota je&nbsp;dnes, den svaté Markety,“ odvětil Stach.</span></p>
          <p class="chunk" data-nb-ref-number="56" data-nb-words="46" data-nb-chars="271"><span class="idea" data-nb-ref-number="55" id="idea55" data-nb-words="46" data-nb-chars="271">„Právě proto je&nbsp;dnes pátek. Vždyť jsem si&nbsp;včera ve&nbsp;čtvrtek po&nbsp;obědě vzpomněl, ale pak jako na&nbsp;své hříchy zapomněl, že&nbsp;bych měl cestou na&nbsp;Hradčany koupit nějaký dárek své hospodyni k&nbsp;dnešním jmeninám,“ odmlouval bratr Matěj a&nbsp;tiše si&nbsp;povzdechl: „Pěkně slavím její svátek!“</span></p>
          <p class="chunk" data-nb-ref-number="57" data-nb-words="19" data-nb-chars="95"><span class="idea" data-nb-ref-number="56" id="idea56" data-nb-words="19" data-nb-chars="95">Stach znovu setrval na&nbsp;svém a&nbsp;Brouček se&nbsp;dále nehádal, mysle si, že&nbsp;s&nbsp;časem spletli se&nbsp;i&nbsp;svatí.</span></p>
          <p class="chunk" data-nb-ref-number="58" data-nb-words="153" data-nb-chars="894"><span class="idea" data-nb-ref-number="57" id="idea57" data-nb-words="153" data-nb-chars="894">Byl také již ospalý po&nbsp;denním trmácení. Nyní přišla v&nbsp;jeho vzpomínkách i&nbsp;komořice ke&nbsp;cti, ba&nbsp;i&nbsp;posada s&nbsp;nebesy a&nbsp;pruhovanými peřinami budila žádostivý jeho vzdech. Jak by&nbsp;tam nyní, dobře nasycen a&nbsp;napojen, hověl unaveným údům v&nbsp;té&nbsp;bezpečné, tiché arše, na&nbsp;měkkých duchnách prachových, – kdežto zde musí spáti na&nbsp;holé, tvrdé zemi, pod širým nebem, uprostřed divokého, ozbrojeného lidu. Rozhodnul se&nbsp;již nadobro, že&nbsp;při nejbližší vhodné příležitosti i&nbsp;tábor Žižkův opustí, někde v&nbsp;krčských lesích se&nbsp;ukryje a&nbsp;hned po&nbsp;udušení vzpoury do&nbsp;Prahy se&nbsp;vrátí. Tahle společnost se&nbsp;pro něho naprosto nehodí. S&nbsp;každým otrapou se&nbsp;bratříčkovat, – kdyby alespoň slušně pili na&nbsp;to&nbsp;bratrství! Ale takhle! Bratr tu, bratr tam, a&nbsp;pak tě&nbsp;postaví ke&nbsp;zdi, abys podával kameny! Živit se&nbsp;černým chlebem, zapíjet vodou, spát na&nbsp;holé zemi, a&nbsp;když ke&nbsp;groši přijdeš, hodit jim ho&nbsp;do&nbsp;kádě, – pěkně děkuju za&nbsp;takové živobytí!</span></p>
          <p class="chunk" data-nb-ref-number="59" data-nb-words="22" data-nb-chars="115"><span class="idea" data-nb-ref-number="58" id="idea58" data-nb-words="22" data-nb-chars="115">S&nbsp;tím odhodláním přitáhl si&nbsp;pevněji kuklu, aby mu&nbsp;něco nevlezlo do&nbsp;ucha, zabalil se&nbsp;do&nbsp;kloku a&nbsp;chystal se&nbsp;ke&nbsp;spaní.</span></p>
          <p class="chunk" data-nb-ref-number="60" data-nb-words="53" data-nb-chars="314"><span class="idea" data-nb-ref-number="59" id="idea59" data-nb-words="53" data-nb-chars="314">Hovor a&nbsp;šum v&nbsp;táboře v&nbsp;táboře právě utichl, ale hned nato zazněl silný, vášnivý hlas, jenž bezděky vymáhal pozornost každého. I&nbsp;bratr Matěj obrátil se&nbsp;po&nbsp;něm a&nbsp;spatřil Korandu stojícího na&nbsp;balvanu uprostřed bratří, kteří se&nbsp;k&nbsp;němu shrnuli. Také Stach opustil své místo vedle Broučka a&nbsp;přistoupil blíže ke&nbsp;kazateli.</span></p>
          <p class="chunk" data-nb-ref-number="61" data-nb-words="30" data-nb-chars="190"><span class="idea" data-nb-ref-number="60" id="idea60" data-nb-words="30" data-nb-chars="190">V&nbsp;posledních paprscích slunečních zářila tu&nbsp;štíhlá postava bledého kněze, z&nbsp;jehož roznícených očí jako by&nbsp;sršely blesky a&nbsp;jehož obě ruce hrozivě byly napřaženy dolů směrem k&nbsp;táborům křižáků.</span></p>
          <p class="chunk" data-nb-ref-number="62" data-nb-words="19" data-nb-chars="143"><span class="idea" data-nb-ref-number="61" id="idea61" data-nb-words="19" data-nb-chars="143">Mluvil o&nbsp;draku ryšavém, sedmihlavém a&nbsp;sedmikorunném ze&nbsp;Zjevení svatého Jana, jenž přichází zahubit zrozeňátko ženy hvězdné, novorozenou Pravdu…</span></p>
          <p class="chunk" data-nb-ref-number="63" data-nb-words="23" data-nb-chars="125"><span class="idea" data-nb-ref-number="62" id="idea62" data-nb-words="23" data-nb-chars="125">„To je&nbsp;nápad – kázání v&nbsp;noci, když si&nbsp;chce člověk po&nbsp;té&nbsp;nádenické robotě alespoň s&nbsp;pokojem zdřímnout!“ zlobil se&nbsp;bratr Matěj.</span></p>
          <p class="chunk" data-nb-ref-number="64" data-nb-words="47" data-nb-chars="284"><span class="idea" data-nb-ref-number="63" id="idea63" data-nb-words="47" data-nb-chars="284">Obalil si&nbsp;zakuklenou hlavu ještě klokem a&nbsp;obrátil se&nbsp;na&nbsp;druhou stranu. Avšak mohutná, plamenná řeč Korandova pronikala i&nbsp;dvojím příkrovem a&nbsp;přiměla bratra Matěje po&nbsp;mnohém obracení se&nbsp;strany na&nbsp;stranu konečně k&nbsp;tomu, že&nbsp;rozezlen raději opět se&nbsp;posadil a&nbsp;toliko obě uši dlaněmi zacpal.</span></p>
          <p class="chunk" data-nb-ref-number="65" data-nb-words="69" data-nb-chars="468"><span class="idea" data-nb-ref-number="64" id="idea64" data-nb-words="69" data-nb-chars="468">Přesto slyšel hlas Korandův i&nbsp;přizvukující výkřiky nadšených bratří a&nbsp;sester. Zatím setmělo se&nbsp;již. Dole po&nbsp;Letné, po&nbsp;pláních holešovických a&nbsp;oveneckých zaplanuly nocí četné ohně v&nbsp;leženích křižáků a&nbsp;také zde na&nbsp;temeni Žižkova rozžehli táboři veliké ohně strážné. Osvětlovaly příšerně některé skupiny posluchačů, uprostřed nichž nejasně se&nbsp;míhala postava zaníceného kazatele, pnoucího obě ruce vzhůru, jako by&nbsp;horoucím zápalem svým chtěl se&nbsp;vznésti k&nbsp;hvězdnatému nebi.</span></p>
          <p class="chunk" data-nb-ref-number="66" data-nb-words="12" data-nb-chars="86"><span class="idea" data-nb-ref-number="65" id="idea65" data-nb-words="12" data-nb-chars="86">Posléze ukončil své kázání, za&nbsp;nímž ozval se&nbsp;bouřlivý souhlas nadšeného posluchačstva.</span></p>
          <p class="chunk" data-nb-ref-number="67" data-nb-words="10" data-nb-chars="54"><span class="idea" data-nb-ref-number="66" id="idea66" data-nb-words="10" data-nb-chars="54">„Díky bohu!“ oddechl si&nbsp;bratr Matěj a&nbsp;znovu se&nbsp;uložil.</span></p>
          <p class="chunk" data-nb-ref-number="68" data-nb-words="5" data-nb-chars="25"><span class="idea" data-nb-ref-number="67" id="idea67" data-nb-words="5" data-nb-chars="25">Ale vtom rozlehl se&nbsp;zpěv:</span></p>
        </section>
        <section>
          <p class="chunk" data-nb-ref-number="69" data-nb-words="3" data-nb-chars="19"><span class="idea" data-nb-ref-number="68" id="idea68" data-nb-words="3" data-nb-chars="19">Kdož jste bojovníci</span>
            &nbsp;</p>
          <p class="chunk" data-nb-ref-number="70" data-nb-words="3" data-nb-chars="14"><span class="idea" data-nb-ref-number="69" id="idea69" data-nb-words="3" data-nb-chars="14">a&nbsp;zákona jeho,</span>
            &nbsp;</p>
          <p class="chunk" data-nb-ref-number="71" data-nb-words="4" data-nb-chars="22"><span class="idea" data-nb-ref-number="70" id="idea70" data-nb-words="4" data-nb-chars="22">prostež od&nbsp;Boha pomoci</span>
            &nbsp;</p>
          <p class="chunk" data-nb-ref-number="72" data-nb-words="4" data-nb-chars="19"><span class="idea" data-nb-ref-number="71" id="idea71" data-nb-words="4" data-nb-chars="19">a&nbsp;doufejtež v&nbsp;něho,</span>
            &nbsp;</p>
          <p class="chunk" data-nb-ref-number="73" data-nb-words="4" data-nb-chars="16"><span class="idea" data-nb-ref-number="72" id="idea72" data-nb-words="4" data-nb-chars="16">že&nbsp;konečně s&nbsp;ním</span>
            &nbsp;</p>
          <p class="chunk" data-nb-ref-number="74" data-nb-words="2" data-nb-chars="18"><span class="idea" data-nb-ref-number="73" id="idea73" data-nb-words="2" data-nb-chars="18">vždycky zvítězíte.</span></p>
        </section>
        <section>
          <p class="chunk" data-nb-ref-number="75" data-nb-words="20" data-nb-chars="120"><span class="idea" data-nb-ref-number="74" id="idea74" data-nb-words="20" data-nb-chars="120">Z&nbsp;počátku zpíval jen hlouček, ale brzy vpadaly nové a&nbsp;nové hlasy, takže druhá sloka zněla již mohutným, hřímavým sborem:</span></p>
        </section>
        <section>
          <p class="chunk" data-nb-ref-number="76" data-nb-words="5" data-nb-chars="23"><span class="idea" data-nb-ref-number="75" id="idea75" data-nb-words="5" data-nb-chars="23">Tenť Pán velí se&nbsp;nebáti</span></p>
          <p class="chunk" data-nb-ref-number="77" data-nb-words="2" data-nb-chars="18"><span class="idea" data-nb-ref-number="76" id="idea76" data-nb-words="2" data-nb-chars="18">záhubci tělesných,</span></p>
          <p class="chunk" data-nb-ref-number="78" data-nb-words="4" data-nb-chars="22"><span class="idea" data-nb-ref-number="77" id="idea77" data-nb-words="4" data-nb-chars="22">velíť i&nbsp;život ztratiti</span>
            &nbsp;</p>
          <p class="chunk" data-nb-ref-number="79" data-nb-words="4" data-nb-chars="25"><span class="idea" data-nb-ref-number="78" id="idea78" data-nb-words="4" data-nb-chars="25">pro lásku bližních svých,</span>
            &nbsp;</p>
          <p class="chunk" data-nb-ref-number="80" data-nb-words="2" data-nb-chars="15"><span class="idea" data-nb-ref-number="79" id="idea79" data-nb-words="2" data-nb-chars="15">protož posilňte</span></p>
          <p class="chunk" data-nb-ref-number="81" data-nb-words="3" data-nb-chars="20"><span class="idea" data-nb-ref-number="80" id="idea80" data-nb-words="3" data-nb-chars="20">zmužile srdci svých.</span></p>
        </section>
        <section>
          <p class="chunk" data-nb-ref-number="82" data-nb-words="19" data-nb-chars="109"><span class="idea" data-nb-ref-number="81" id="idea81" data-nb-words="19" data-nb-chars="109">„Můj bože! Takové hulákání! Ani vyspat se&nbsp;tu&nbsp;člověk nemůže!“ bědoval a&nbsp;zlobil se&nbsp;v&nbsp;duchu zoufalý bratr Matěj.</span></p>
          <p class="chunk" data-nb-ref-number="83" data-nb-words="9" data-nb-chars="63"><span class="idea" data-nb-ref-number="82" id="idea82" data-nb-words="9" data-nb-chars="63">Ale musel poslouchati ještě i&nbsp;následující sloky písně táborské:</span></p>
        </section>
        <section>
          <p class="chunk" data-nb-ref-number="84" data-nb-words="5" data-nb-chars="27"><span class="idea" data-nb-ref-number="83" id="idea83" data-nb-words="5" data-nb-chars="27">Kristus vám za&nbsp;škody stojí,</span></p>
          <p class="chunk" data-nb-ref-number="85" data-nb-words="3" data-nb-chars="20"><span class="idea" data-nb-ref-number="84" id="idea84" data-nb-words="3" data-nb-chars="20">stokrát víc slibuje;</span>
            &nbsp;</p>
          <p class="chunk" data-nb-ref-number="86" data-nb-words="5" data-nb-chars="27"><span class="idea" data-nb-ref-number="85" id="idea85" data-nb-words="5" data-nb-chars="27">pakli kdo proň život složí,</span></p>
          <p class="chunk" data-nb-ref-number="87" data-nb-words="4" data-nb-chars="17"><span class="idea" data-nb-ref-number="86" id="idea86" data-nb-words="4" data-nb-chars="17">věčný mít i&nbsp;bude:</span>
            &nbsp;</p>
          <p class="chunk" data-nb-ref-number="88" data-nb-words="2" data-nb-chars="14"><span class="idea" data-nb-ref-number="87" id="idea87" data-nb-words="2" data-nb-chars="14">blaze každému,</span>
            &nbsp;</p>
          <p class="chunk" data-nb-ref-number="89" data-nb-words="4" data-nb-chars="21"><span class="idea" data-nb-ref-number="88" id="idea88" data-nb-words="4" data-nb-chars="21">kdož na&nbsp;pravdě sejde.</span></p>
        </section>
        <section>
          <p class="chunk" data-nb-ref-number="90" data-nb-words="3" data-nb-chars="26"><span class="idea" data-nb-ref-number="89" id="idea89" data-nb-words="3" data-nb-chars="26">Protož střelci, kopidlníci</span>
            &nbsp;</p>
          <p class="chunk" data-nb-ref-number="91" data-nb-words="2" data-nb-chars="16"><span class="idea" data-nb-ref-number="90" id="idea90" data-nb-words="2" data-nb-chars="16">řádu rytířského,</span></p>
          <p class="chunk" data-nb-ref-number="92" data-nb-words="3" data-nb-chars="20"><span class="idea" data-nb-ref-number="91" id="idea91" data-nb-words="3" data-nb-chars="20">sudličníci a&nbsp;cepníci</span>
            &nbsp;</p>
          <p class="chunk" data-nb-ref-number="93" data-nb-words="2" data-nb-chars="16"><span class="idea" data-nb-ref-number="92" id="idea92" data-nb-words="2" data-nb-chars="16">lidu rozličného,</span>
            &nbsp;</p>
          <p class="chunk" data-nb-ref-number="94" data-nb-words="2" data-nb-chars="16"><span class="idea" data-nb-ref-number="93" id="idea93" data-nb-words="2" data-nb-chars="16">pomnětež všickni</span>
            &nbsp;</p>
          <p class="chunk" data-nb-ref-number="95" data-nb-words="3" data-nb-chars="17"><span class="idea" data-nb-ref-number="94" id="idea94" data-nb-words="3" data-nb-chars="17">na&nbsp;Pána štědrého.</span></p>
        </section>
        <section>
          <p class="chunk" data-nb-ref-number="96" data-nb-words="3" data-nb-chars="22"><span class="idea" data-nb-ref-number="95" id="idea95" data-nb-words="3" data-nb-chars="22">Nepřátel se&nbsp;nelekejte,</span>
            &nbsp;</p>
          <p class="chunk" data-nb-ref-number="97" data-nb-words="4" data-nb-chars="23"><span class="idea" data-nb-ref-number="96" id="idea96" data-nb-words="4" data-nb-chars="23">na&nbsp;množství nehleďte ––</span></p>
        </section>
        <section>
          <p class="chunk" data-nb-ref-number="98" data-nb-words="51" data-nb-chars="297"><span class="idea" data-nb-ref-number="97" id="idea97" data-nb-words="51" data-nb-chars="297">A&nbsp;dále, dále zněla z&nbsp;tisíce hrdel ta&nbsp;píseň neumělá, však jadrnou silou a&nbsp;vroucí vírou naplněná, ta&nbsp;píseň samým Žižkou prý složená, před jejímž pouhým vzdáleným hlaholem později valné voje na&nbsp;útěk se&nbsp;dávaly, – dále hřímala tu&nbsp;velebně a&nbsp;nadšeně s&nbsp;hřebenu Vítkovy hory daleko do&nbsp;umlklé noční krajiny.</span></p>
          <p class="chunk" data-nb-ref-number="99" data-nb-words="35" data-nb-chars="211"><span class="idea" data-nb-ref-number="98" id="idea98" data-nb-words="35" data-nb-chars="211">Posléze dozněla a&nbsp;tábor Žižkův uložil se&nbsp;ke&nbsp;spaní. I&nbsp;bratr Matěj došel dlouho kýženého klidu, chvíli jen ještě vyrušován a&nbsp;pak ve&nbsp;sny ukolébán nějakými žalmy, které starý bratr Stach vedle něho tiše prozpěvoval.</span></p>
          <p class="chunk" data-nb-ref-number="100" data-nb-words="20" data-nb-chars="132"><span class="idea" data-nb-ref-number="99" id="idea99" data-nb-words="20" data-nb-chars="132">Našemu hrdinovi se&nbsp;zdálo o&nbsp;ryšavém, sedmihlavém draku a&nbsp;ženě hvězdné, která se&nbsp;však poznenáhlu proměnila v&nbsp;půvabnou Domšíkovu dceru…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>